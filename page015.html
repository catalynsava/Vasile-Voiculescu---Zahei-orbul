<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>XIV Ispita</title>
    <link rel="stylesheet" href="Styles/style.css">
</head>
<body>
<h2>XIV Ispita</h2>
<p>Intr-o zi, Costea veni devreme să stea mai îndelung de vorbă.</p>
<p>— Mă, Zahei, tu ești bărbat în toată firea...</p>
<p>Orbul tăcea, neștiind unde vrea s-ajungă prietenul.</p>
<p>Costea șovăi puțin, apoi îndrăzni:</p>
<p>— Mă, de ce nu te însori?...</p>
<p>Și bulgarul privea în altă parte, stânjenit, ca și când orbul i-ar fi putut citi gândurile cu ochii.</p>
<p>După un răstimp de tăcere, prietenul vorbi iar:</p>
<p>— Găsești o nevastă vrednică, duci casă, faci copii voinici...</p>
<p>— Cine ar lua o vită ca mine...</p>
<p>— Multe muieri, bre, s-ar bate pe tine. Numa să fii mai blând. Prea ești sălbatec. Nu vorbești, nu râzi...</p>
<p>— Până nu capăt vederile, nu mă socotesc om, oftă Zahei...</p>
<p>— Mă, ascultă-mă pe mine, îl lua iar bulgarul. Păcat de tine și de voinicia ta. însoară-te, nu mai umbla după vedere. O nevastă bună are să fie ochii și lumina ta. Numai să nimerești bine. Să nu te însori aici, urmă el cu grijă. La voi, toate femeile sunt stricate și leneșe... Știu eu...</p>
<p>Orbul asculta nepăsător.</p>
<p>— Mă, făcu Costea deodată, luându-și curajul, vino cu mine, îți dau fata mea de nevastă.</p>
<p>Orbul nu se clinti.</p>
<p>— Pe Mita, urmă Costea frământându-se. Îți fac casă. Îți înjghebez gospodărie, îți dăruiesc vite... Zestre mare, bre.</p>
<p>Se opri și așteptă. Orbul sta înainte nemișcat.</p>
<p>— Cu fiecare copil îți cresc alte două mâini, suna glasul aproape tânguitor al lui Costea...</p>
<p>— îmi cresc și ochi? îl opri batjocoritor Zahei...</p>
<p>— Ochi ? Minte să ai, să cârmuiești. Ce-ți trebuie ochi? Un gospodar își cunoaște din casă treburile și le face cu ochii închiși...</p>
<p>Orbul sta de piatră.</p>
<p>— Știe sorocul aratului și al semănatului, se căznea să-l clintească bulgarul, și trimite oamenii să i le împlinească.</p>
<p>— Eu nu cunosc treburile câmpului, i-o tăie Zahei. De când sunt, n-am pus mâna pe sapă, nici pe plug.</p>
<p>— Te învăț eu. Și femeia ta priveghează. Tu ții numa hățurile și cârmuiești pe drumul drept tras înaintea ta.</p>
<p>— Hei, făcu orbul, cât ar fi drumurile de bătute și de drepte, te-ai da pe seama unui vizitiu orb ?</p>
<p>— Stă Mita lângă tine. Și eu cât trăiesc, până se ridică mărișori copiii.</p>
<p>Orbul plecase capul. îl biruise?</p>
<p>Bulgarul prinse curaj și se-ndemnă să-i zugrăvească fata, înaltă și voinică, harnică și frumoasă. Are părul negru împletit în două coade. Mâinile, ca două suveici, nu-i stau toată ziua. Și blajină, și ascultătoare ca o mielușea. Nu iese niciodată din cuvântul părinților.</p>
<p>— Are să fie o nevastă cinstită, comoară la casa bărbatului, hotărî Costea.</p>
<p>— Mă, eu am socotelile mele... Și orbul răsuflă adânc ca după o muncă grea. Trebuie să bat întâi toate bisericile și schiturile, pentru tămăduire. Pe urmă mă întorc la crâșmarul meu să-i plătesc otrava. Cine știe când isprăvesc și dacă isprăvesc toate astea?</p>
<p>— Treci la noi, frate, îi întâmpină bulgarul răspunsul. La noi, popii sunt mai credincioși, bisericile mai sfinte, multe icoane facătoare-de-minuni. Mita cu tine de mână te colindă peste tot. Eu am pus gând să mă duc la Ierusalim. Te iau cu mine la Sfântul Mormânt.</p>
<p>Și nu-l mai slăbi. Nu trecea zi ca prietenul să nu se oprească și să nu-i bată capul.</p>
<p>Câteodată orbul se înmuia. îl întreba cum e fata.</p>
<p>— Ți-am spus. Albă la piele, cu ochii mari codați și negri, boiul mlădios... Și destoinică la toate...</p>
<p>— Păcat de ea, spunea la urmă Zahei. S-o dai mai bine unui flăcău vrednic de-al vostru.</p>
<p>— Mă, tu mai voinic ca mine. Altfel, te-aș bate, glumea cu ciudă Costea. Desfa ici. Și întindea pumnul încleștat.</p>
<p>Orbul i-l prindea cu dreapta și numai cu stânga îi desfăcea într-o clipă toate degetele dintr-o singură smucitură, nu pe rând. Cum ar fi dezghiocat o nucă.</p>
<p>— Bre, mare voinic, spunea bulgarul frecându-și mâna amorțită. Tu omori zece turci deodată. Eu am tăiat la Prilep numai doi. De-aia am fugit la Dunărea...</p>
<h3>*</h3>
<p>Luna trecuse de mult și orbul nu mai avea gând să plece. îl oprise Costea până la toamnă. Nu mai avea nevoie de simbria boierului, îi da el bani câți îi trebuia.</p>
<p>Altfel, toate mergeau după șartul obișnuit. Roata cu căușele ei scârțâia înainte, Suzana venea nelipsită cu coșul de mâncare, bulgarul îi împuia mereu capul cu Mita, fata lui cea mare.</p>
<p>Orbul scos din minți începu fără voie să se gândească la femeie. O moleșeală neobișnuită îl cuprindea ori de câte ori își închipuia pe Mita cu coadele groase împletite cunună și sânii zvâcnind sub cămașa de borangic.</p>
<p>O visa noaptea în tot felul de înfățișări, dar mai ales mireasă, cum o prindea de mijloc, cum o săruta. Și prin somn pipăia alături maldărul de pelin, s-o găsească aievea... Se trezea supărat pe el și pe bulgar. Pe urmă îi trecea și se gândea necontenit la Mita.</p>
<p>Acum aștepta cu interes și pe Suzana. O întreba cum o cheamă, de câți ani e, cum îi sunt ochii. Cu auzul lui isteț îi cântări după călcătura pașilor greutatea și voinicia. Îi măsura înălțimea îngăduind-o să stea alături de el: era scundă. O lăsa să se atingă cu părul de obrazul lui când strângea blidele. După firele pipăite cu pielița lui ascuțită, era bălaie. Mâinile li se întâlneau, când îi întindea mâncarea. Erau destul de aspre, de femeie muncită. Ale Mitei erau netede și moi, ca la fetele care mulg vacile și lucrează în război, la țesut, cum îi spusese Costea.</p>
</body>
</html>