<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>XII La curtea lui Lagradora</title>
</head>
<body>
<h2>XII La curtea lui Lagradora</h2>
<p>Zvonul despre omul care înfruntase mâniile Buzăului și răzbise prin ele teafar ajunse numaidecât la conac. Boierul pofti să se ostenească până la mal să-l vadă.</p>
<p>Moșia o ținea un arendaș bătrâior, domnul Lagradora, sau Logodeală, cum îi spunea satul, venit nu se știe de unde și așezat demult acolo. După moartea soției de-a doua, întâmplată cu vreun an înainte (despre a dintâi nu se știa nimic), se însurase numaidecât a treia oară cu fata unui mic proprietar vecin, încărcat de opt copii, fete toate, Leanța. El zicea că o ia din dragoste. Ea însă sigur de urât. De urâtul celor de-acasă și de al lui. Negru, uscat ca un drac, dar vânos și încă verde, cu nas de cioroi, musteți încârligate melc și un smoc de țăcălie țepoasă, fălcile îi erau mereu în neastâmpăr, ca la iepuri. Asta ar fi mers. Dar era nu numai rău, era crud și neîndurat, începând cu nevasta. Slugi, zileri, săteni, niciunul nu-i intra în voie. Prigonea, înjura și bătea. împușca orice animal strein. închidea în oboare vitele găsite pe moșie și le ținea, oricât s-ar fi rugat omul cu căciula în mâini, până se sleiau de foame și sete. Hapsân, călca învoielile, încărca socotelile, sporea dijmele după plac. Se ținea numai de râcă, cârcote și judecăți. Bine cu stăpânirea, nu-i păsa de nimeni și nu-l îndupleca nimic.</p>
<p>Zadarnic încercase coana Leanța, cu treizeci și doi de ani mai tânără, să-l îmbuneze. Nici zâmbete, nici lacrimi nu-l înmuiau. Gelos și bănuitor până la nebunie pentru cea mai firească mișcare a femeii, n-o slăbea din pază, o pază rușinoasă, plină de ofense și insulte. Presupunerile și învinuirile nu mai conteneau. Se uitase la logofăt, zâmbise unui flăcău, privise mai lung la vizitiu, vorbise cu un argat. Nu-i cruța niciun chin și nicio umilință.</p>
<p>— Dumneata trebuie să fii neam de turc? îi spusese soacră-sa și nu mai călcase pe la el.</p>
<p>Bietul Clăiță, socru-su, mai îndrăznea să se arate.</p>
<p>— N-o lași pe Leanța azi la noi? O duc și ți-o aduc tot eu înapoi. O doresc surorile.</p>
<p>— Cine o dorește să poftească aici, și-i întorcea spatele, lăsându-l caraghios.</p>
<p>Până la urmă s-a lipsit și ăsta de atâta înjosire.</p>
<p>Femeia, cu tinerețile terfelite, părăsită de toți, sătulă de atât surghiun și spaime, s-a spânzurat.</p>
<p>Gura lumii vorbea că, dacă s-ar fî cercetat bine, s-ar fi dovedit că Lagradora îi înnodase ștreangul de gât, după o ceartă grozavă, când ea îi vestise că a rămas însărcinată. El s-ar fi simțit singur că nu e rodnic. Știa, adică, de la doctori, că nu poate să aibă copii... Dar parcă toate sunt ale doctorilor?</p>
<p>In scurtă vreme, s-a găsit și logofătul cel tânăr împușcat. Bănuielile au căzut pe logofătul cel vechi, căruia ucisul îi luase locul: se aflau în dușmănie. Dar boierul i-a luat apărarea... Cum nu s-a putut dovedi mare lucru împotriva bănuitului, repede a fost slobozit. Și Lagradora l-a primit îndărăt în slujbă.</p>
<h3>*</h3>
<p>N-a trecut nici o lună, și Lagradora și-a luat altă femeie. De data asta însă, nu de nevastă. Și-a adus de la Brăila, prin cunoștințele lui, o țiitoare, pe coana Caliopi, o grecoaică de vreo douăzeci și opt de ani, albă, zveltă, cu liniile trupului dulci și unduioase, arzuie și frumoasă coz. Dar leneșă ca o cadână.</p>
<p>Asta nu știa nici să se certe, nici să se supere ori să plângă. Nu suferea mânia: îi strica pofta de mâncare. Mlădioasă ca o șerpoaică, a priceput cu cine are de-a face și începu dintr-odată un joc mare. La țipete, zâmbea cu toate gropițele din obrajii bălani, la certuri îl îmbrățișa strâns și-l săruta astupându-i gura, cu buzele ei lipite ca un bandaj peste mustățile lui în melc. Și cine în toată Brăila se pricepea să sărute mai dulce și mai lung ca ea?</p>
<p>Femeie de iatac, hârșâită în meșteșugul mângâierilor, pusă numai pe hârjoană și dragoste, cu farmecele cărnii ei gustoase, ajutată de mijloace tainice, izbutise să întinerească pe Lagradora și să-i dea mulțumiri bărbătești. Ceea ce îi schimbă firea și-l înmuie. Scurt, îl dete pe brazdă și puse papucul pe el. Cel puțin, așa părea pe dinafară.</p>
<p>Casa și gospodăria o învârtea nevasta logofătului. Caliopi, deși cu toate cheile cămărilor la brâu, sucea mințile și gospodărea patimile otrăvite ale boierului.</p>
<p>Dar, în afara iatacului și cu lumea cealaltă, el se păstrase același. Cu Caliopi însă se purta ca un îndrăgostit. O dăruia cu bani, o încărca cu giuvaeruri, o îmbrăca în scumpeturi, îi îngăduia plimbări prin grădină și împrejurimi. Deprinsese din gura ei și repeta și el vorbe care până atunci nu-i trecuseră pragul buzelor: suflețele, inimioară, dragosteo... Le spunea, ce-i drept, cu oarecare stânjeneală copilărească, ceea ce facea pe Caliopi, drept răsplată și încurajare, să-l ia în brațe, să-l răsfețe și să-l sărute, prăpădindu-se de râs.</p>
<h3>*</h3>
<p>Când Lagradora sosi pe mal, lumea se dumirise. Scăpatul din valuri era un orb fără căpătâi, zvârlit de o întâmplare aici. Cineva îl văzuse învârtind comedia în bâlci. Și interesul scăzuse. Ce-i trebuia satului un cerșetor pe cap ? îl ții o zi, două. Pe urmă cum scapi ? Că nu are pe nimeni. Și se îmbiau care să-l ia, dar se codeau toți.</p>
<p>— Primește-l tu, Simeoane, că n-ai guri multe.</p>
<p>Asta se scutură.</p>
<p>— Ce să fac cu el? Să-l ia în primire primarul și să-l trimeață la urma lui.</p>
<p>— Ba să-l ia Logodeală, că pe moșia lui a scăpat, dete cu părerea altul.</p>
<p>Boierul tocmai sosise lângă ei și, auzind, se înfurie.</p>
<p>— Care-i nerușinatul de vorbește așa?</p>
<p>Și întorcându-se spre logofăt:</p>
<p>— Vezi, Iordache, ăsta să nu mai fie învoit pe moșie. Să-i scoți și vitele din suhat.</p>
<p>Apoi către ceilalți, arătându-l pe Zahei:</p>
<p>— Și ce, e vită de pripas să-l iau și să-l închiz în oboarele mele ? îi repezi el cu ifos. Ați vrea să vă trimet și pe voi cu ciomagul îndărăt la curte să plătiți gloaba? Că și voi îmi călcați acum moșia. Uite cum mi-ați culcat porumbul.</p>
<p>In adevăr, lumea, alergând învălmășită, stricase câteva rânduri de cuiburi în margine.</p>
<p>Oamenii puseră nasurile în jos și se pregăteau s-o șteargă.</p>
<p>— Unde-i primarul? întrebă stăpânul.</p>
<p>Ieși din gloată un ins îmbrăcat în haine de târgoveț.</p>
<p>— L-ai întrebat cine e, de unde vine și ce caută aici?</p>
<p>— Nu vrea să vorbească. Spune numa că e orb și-și plânge tovarășii înecați.</p>
<p>Lagradora se apropie de Zahei. Orbul, de durere, se ghemuise jos, cu capul în piept și mâinile între genunchi. Gol, năclăit de nomolul care încă nu se zvântase pe el, semăna cu un bolovan năprasnic răsturnat din matcă ori cu o buturugă uriașă zvârlită de ape.</p>
<p>Boierul îl privi numai. Nu catadicsi să-i vorbească.</p>
<p>— Și ce ai de gând să faci cu el, primarule?</p>
<p>— Nu știu. Am să întreb subprefectura.</p>
<p>— Și până vine răspuns ?</p>
<p>— Am să-l țiu la primărie, să vază vătășelul de el. Altceva nu pot.</p>
<p>— îl iau eu la mine, dacă n-are cine, se oferi un bătrânel. Tot am rămas singur cu sărăcia mea.</p>
<p>Lagradora simți ca un șfichi.</p>
<p>— Ba să-l trimeți la conac, se măreți el către primar și se uită cu ură și dispreț peste lume. Voi toți, oricât de chiaburi, tot niște golani lacomi și chirnogi ați rămas, adăogă el. Știți numai să luați de la alții și să mă furați.</p>
<p>Și vorbe scumpe de-ale Caliopii îi veniră pe buze:</p>
<p>— N-aveți suflet, nici inimă în voi.</p>
<p>Și plecă mulțumit de sine și de muștruluiala trasă satului.</p>
<p>- Pune pe un nemernic din ăștia să dreagă răstavurile de porumb stricate, porunci el logofătului, depărtându-se.</p>
<p>Acasă, Lagradora povesti întâmplarea cu înflorituri, așa ca să dea ghes Caliopii să-l dezmierde pentru fapta lui și să-l lipească de sânii ei albi, calzi și durdulii.</p>
<p>Așa ajunse orbul, istovit de foame și biruit de rușinea goliciunii, la curtea lui Lagradora.</p>
<h3>*</h3>
<p>Zdrențăros, nespălat, cu barba mare care-l necăjea, Zahei zăcea nemernic în dosul caselor boierești, părăsit pe-o prispă de cuhnie de unde i se zvârlea câte o bucată de mămăligă și într-o strachină zeamă cu ciolane rămasă de la slugi.</p>
<p>Dar el nu ceruse pomana și nu mai putea îndura umilirea.</p>
<p>— Să mă duci la stăpân tu, spunea el băiețandrului care-i adusese mâncarea.</p>
<p>— Da ce crezi tu, că boierul stă de vorbă cu unul ca tine? îl înfruntă slugoiul.</p>
<p>— Atunci la logofăt, scăzu treptele orbul.</p>
<p>— Logofătul nu-și vede capul de treburi, că a-nceput prașila.</p>
<p>— Dacă nici asta nu se poate, du-mă la popă...</p>
<p>— De popă stau eu acu?...</p>
<p>Zahei vru să mai stăruie. Dar băiețandrul i-o tăie:</p>
<p>— Nu mă mai ține și tu, că am altele mai bune de făcut decât să-mi pierz vremea cu milogii...</p>
<p>Zahei înfuriat începu să-l înjure. Celălalt zvârli de departe c-un băț în el și c-o ploaie de sudalme. Alte slugi ieșiră să privească și să râză ca la o petrecere. Tărăboiul crescu, umplu ograda și larma trecu pragul la boier.</p>
<p>— Repezi, Rahiro, și vezi ce-i acolo, porunci el.</p>
<p>Femeia se întoarse într-un suflet.</p>
<p>— II bat pe orb.</p>
<p>— Cine ? și boierul sări.</p>
<p>își aduse aminte că pe orb îl luase la curte sub ocrotirea lui.</p>
<p>— Care-l bate ?</p>
<p>-Alde Ilie...</p>
<p>— Cheamă-l pe logofăt.</p>
<p>Asta se înfățișă smirnă.</p>
<p>— Auzi, îl bate pe orb. Ce e neobrăzarea asta la curtea mea? se zborși el. Cercetează numaidecât și să-i dai afară pe toți.</p>
<p>Caliopi îl îndemna din ochii ei focoși, îmbrâncindu-l la fapte bune și la generozitate. Era un ajutor pentru cazna ei de îmblânzire a fiarei.</p>
<p>Iordache nu zăbovi. Se înfățișă târând după el ca o coadă pe orb și vreo zece slugi.</p>
<p>— Iată-i, boierule, grăi el fricos. Dar nu-i de vină decât Ilie de la boi. Așa e, orbule ?</p>
<p>Zahei tăcu.</p>
<p>— Spune, vorbește, urmă binevoitor logofătul. Uite, te afli în fața stăpânului care te ascultă așa cum doreai, îl poftea el mieros.</p>
<p>— E boierul aci de față? Și orbul își îndreptă trupul.</p>
<p>— Te ascult, spuse poruncitor Lagradora.</p>
<p>— Boierule, eu, adevărat, sunt orb. Dar nu sunt cerșetor.</p>
<p>— Atunci ce ești ? întrebă Lagradora, nemulțumit de această neașteptată declarație.</p>
<p>— Acum nimic, răspunse Zahei.</p>
<p>— Văd. Mai înainte ce-ai fost ?</p>
<p>— Am fost pescar; pe urmă salahor.</p>
<p>— Unde?</p>
<p>— La Brăila.</p>
<p>Mărturisirea despre Brăila deschise o portiță spre simpatia Caliopii, care sta rezemată de umărul lui Lagradora. Spre Brăila alergau toate amintirile ei aprinse. Câtă dragoste părăsită acolo!</p>
<p>— Și cum ai orbit? se aspri boierul, ca și cum l-ar fi cercetat pentru o vină.</p>
<p>Orbul tăcu. Asta iar nu plăcu stăpânului, care se încruntă.</p>
<p>— Și ce vrei acum? De ce te bați cu oamenii curții?</p>
<p>— Am cerut să mă aducă la dumneata.</p>
<p>— Și?</p>
<p>— Și-n loc să mă ia de mână, au dat în mine.</p>
<p>Stăpânul fulgeră pe sub sprâncene spre slugi.</p>
<p>— Bine. Ce vreai să-mi spui?</p>
<p>— Să mă trimeți la Brăila.</p>
<p>Orbul nu se ruga. Parcă mai mult poruncea. Lagradora înghiți în sec.</p>
<p>— Mai ai pe cineva acolo, rude, prieteni?</p>
<p>— Nu mai am pe nimeni.</p>
<p>— Atunci?</p>
<p>— Mă cunosc bălțile, mă știu locurile, au să-și aducă aminte de mine și au să mă primească.</p>
<p>Lagradora gândi că e nebun.</p>
<p>— Apoi, trebuie să te duci între oameni, îl cercă el.</p>
<p>— Cu oamenii am alte răfuieli.</p>
<p>— Răfuieli? De bani?</p>
<p>Orbul începea să-și piarză răbdarea.</p>
<p>— Boierule, nu degeaba. Pune-mă să-ți muncesc. Când simbria o împlini banii de drum, dă-mi numa un om să mă ducă până la tren.</p>
<p>Orbul se ținea grav și dârz, pildă rea în fața slugilor ploconite, ca un om slobod care își cere drepturile. Dincolo de scoarța de zdrențe și noroi care-l acoperea, se slomnea schela unei puteri necunoscute, se ghicea o tărie. Acum, la început, ea lua chipul încăpățânării, ceea ce tocmai nu putea suferi Lagradora care își mușca și mai repede fălcile încărcate de mânie.</p>
<p>Privind făptură nedeslușită din fața ei, oricum nouă și deosebită de a tuturor celorlalți, Caliopi intui, pătrunse prea multe și prea obscure lucruri deodată ca să-și dea seama ce anume o mână spre împăciuire. Dar cu tactul ei de galeșă și cuminte viclenie îndrăzni să se amestece.</p>
<p>— <em>Psihimu</em>, ciripi ea.</p>
<p>Lagradora întoarse spre ea ochii întrebători, ca să primească în ei toată vraja femeii intrată în jocul ispititor al biruinței.</p>
<p>— <em>Psihimu</em>, iartă-l. E un bădăran. Nu știe să te roage.</p>
<p>Și tăcu, prefăcându-se sfioasă.</p>
<p>Lagradora o așteptă să urmeze, ursuz, cu același semn de uimire sub sprâncene. Femeia tăcea.</p>
<p>— Și vrei să-l înveți tu? o repezi el.</p>
<p>— Nu. Dar lasă-l să plece.</p>
<p>— N-are decât. Cine-l oprește?</p>
<p>Și se posomori, iar către Zahei, cu gând fățiș să-și bată joc și de Caliopi.</p>
<p>— Pleacă... Scoateți-l din curte, porunci logofătului.</p>
<p>Caliopi își lăsă drăgăstoasă capul pe umărul lui, gâdilându-i,</p>
<p>cu părul buclat și dulce mirositor, obrazul.</p>
<p>— Ești mulțumită? se-ntoarse rânjitor bărbatul. Ți-am făcut hatârul.</p>
<p>— Da și nu, se alintă brăileanca și se strânse în el.</p>
<p>— Nu?</p>
<p>Și, deodată, pânditor, se gândi s-o puie la încercare.</p>
<p>— Ce să mai adaug?</p>
<p>— <em>Psihimu</em>, tu ești de o mie de ori mai înțelept și mai bun ca mine. Cum aș îndrăzni eu să te învăț?</p>
<p>Și toate razele zâmbetelor îi răsăriră pe chip ca să-l orbească pe Lagradora.</p>
<p>— Dă-i bani de tren, porunci el logofătului. Și trimite-l cu brișcă la Buzău. Scoate-i bilet și urcă-l în vagon... Lasă-i și ceva de cheltuială...</p>
<p>— Acum ești mulțumită?</p>
<p>Dar până să-și capete răsplata mărinimiei din brațul femeii care-i încolăcise mijlocul:</p>
<p>— Nu primesc, răsună glasul întunecat al orbului.</p>
<p>Lumea îngheță.</p>
<p>— Nu-mi trebuie pomană. Cer să muncesc. Mă rog să muncesc, se-ndreptă el singur.</p>
<p>Brațul Caliopii se strânse și mai grăitor în jurul lui Lagradora, care astfel răbdă înfruntarea ghiorlanului.</p>
<p>— Bine. Opriți-l și dați-i de lucru. La ce te pricepi ?</p>
<p>Orbul, zăpăcit, tăcu. Nu se așteptase la întrebarea asta. Ei trebuiau să-i găsească ce să muncească.</p>
<p>— Zici ca nu ești cerșetor, îl ajută Lagradora.</p>
<p>— Nu sunt.</p>
<p>— Atunci ce ai făcut după ce ai orbit ?</p>
<p>Zahei se chibzui. Ar fi fost o prostie să spuie că a cules pe picioarele lui lipitori din bălți. Ce era să facă boierul cu ele ?</p>
<p>— Am învârtit o comedie în bâlci, răsuflă el greu.</p>
<p>— Singur?</p>
<p>— Singur. N-am avut nevoie de ajutoare.</p>
<p>— Duceți-l la grădină, hotărî boierul. Dați-i roata mare în primire.</p>
<p>Brațul femeii îl alintă ușor pe sub haină. Cum mângâi fiarele pe sub burtă.</p>
<p>— Boierule, sună iar glasul adânc al orbului.</p>
<p>— Ce mai vrei? tresări înciudat Lagradora care întorsese spatele.</p>
<p>— Poruncește să-mi dea un brici și săpun. Și niște premeneli curate. Asta tot în socoteala simbriei, se grăbi el să încheie nesăbuit, ca să se scuture de orice milostenie.</p>
<p>— îți place să te porți curat? mârâi stăpânul.</p>
<p>— Are dreptate, scăpă cuvânt prea fățiș Caliopi.</p>
<p>Simțind însă că a greșit după țâșnetul din privirile bărbatului, repede o întoarse.</p>
<p>— Și-a dat seama și el, cât e de prost, că nu se cuvine într-o curte mare și bogată ca asta necurățenia. Ar fi o îndrăzneală de neiertat ca sluga să se înfățișeze murdară în fața stăpânului. Și de acum el ți-e slugă.</p>
<p>— îi iei partea fiindcă e brăilean de-al vostru, grăi acru Lagradora.</p>
<p>Apoi, deodată, pe neașteptate:</p>
<p>— Ți-l dau în seamă, să te îngrijești tu de hrana și îmbrăcămintea lui, deși nu te știam milostivă.</p>
<p>Și o privi în adâncul ochilor din ascunzișul celor mai ascuțite bănuieli.</p>
<p>— Nu, nu primesc, se scutură stingherită femeia, temătoare că i-a zgândărit pizma bolnavă și ferindu-se ca de o lovitură piezișă ori o cursă.</p>
<p>— Ți l-am dăruit, nu-mi iau cuvântul înapoi, stărui hotărât boierul.</p>
<p>Femeia simți că nu trebuie să întindă coarda. împotrivirea devenea primejdioasă. De-atâta frecat al fălcilor, lui Lagradora începuse să i se ivească clăbuci mici de spume la colțurile gurii.</p>
<p>— Atunci are să se intereseze de el Suzana, se lepădă ea moale.</p>
<p>Suzana era fata din casă.</p>
<p>— Eu nu pot purta grijă decât unuia singur, îl alintă ea, gudurându-se drăgăstoasă în coasta lui. îmi pare rău că te-am supărat, îi turnă ea șoaptă fierbinte în ureche.</p>
<p>Și, încolăcindu-i gâtul cu jugul dulce al brațului, îl târî nerăbdătoare, ca pe o jertfa, spre altarul tuturor împăcărilor, iatacul.</p>
</body>
</html>