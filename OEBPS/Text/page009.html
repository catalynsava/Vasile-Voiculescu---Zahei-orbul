<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>VIII Nerăbdare</title>
    <link rel="stylesheet" href="../Styles/style.css"/>
</head>
<body>
<hr/>
<h2>VIII Nerăbdare</h2>
<p class="paragraf1">Primăvara înaintase. Copiii isprăviseră cu florile de zarzăr. Acum jăfuiau de prin grădini crenguțe de liliac pe care le vârau sub nasul orbului să le miroasă.</p>
<p>Zahei începu să-și piarză răbdarea.</p>
<p>— Când pornim? lua el din scurt pe Panteră.</p>
<p>— Acușica, mâine-poimâine, îl liniștea prietenul. Să mai strângem nițele parale.</p>
<p>Dar el își avea socotelile lui. Aștepta niște tovarăși cu care, vara toată până toamna târziu, colinda bâlciurile țării. Cel dintâi târg mare se deschidea de Sfântul Gheorghe. Și până atunci mai erau aproape două săptămâni.</p>
<p>În sfârșit, Stoian și Stanciu, doi vlăjgani buhoși<sup><a id="ancora1" href="page009.html#nota1">1</a></sup>, puțind a rachiu, sosiră. Erau proprietarii unei comedii cu bărci și căișori și ai unei panorame, unde „tot ce e zugrăvit afară înăuntru este viu și natural": un vițel cu două capete și cinci picioare, o femeie cu coadă de pește, un ciung care coase cu piciorul și alte minunății făgăduite pe mușamalele de la intrare.</p>
<p>Pe lângă talentele lui Panteră, Stoian și Stanciu închiriau regulat și calul lui Paraipan, ca să le învârtă comedia.</p>
<p>Plecau de obicei din București încărcați claie peste grămadă, în căruțe cu chirie, la un loc pânze, lemne, stâlpi, călușei și oameni peste ele. Ajunși la întâiul bâlci, dau drumul căruțelor, nu le mai trebuia. Le-ar fi ținut să le plătească degeaba câteva luni. Pe când așa rămâneau pe loc cât pofteau. Apoi de aici se mișcau la alte târguri apropiate tocmind chervane<sup><a id="ancora2" href="page009.html#nota2">2</a></sup> ieftine din sat. Uneori se statorniceau cu săptămânile în marginea vreunui oraș sau târgușor. Așa că opreau numai pe Panteră pentru panoramă și calul pentru comedie. La înapoiere, veneau tot așa, cu popasuri, strămutându-și tarhatul<sup><a id="ancora3" href="page009.html#nota3">3</a></sup> din bâlci în bâlci, cu căruțe de ocazie, până la București. Aici înghesuiau calabalâcul în magazii, iar ei înfundau toată iarna cârciumile, la table și barbut.</p>
<p>De data asta, Panteră îi vesti că se desparte o vreme de ei și pleacă singur. El cu orbul aveau să pornească mai înainte în cărucioara lui Paraipan, după niște treburi prin părțile Brăilei. Dar patronii să nu ducă nicio grijă: la sorocul bâlciului au să se găsească negreșit acolo. Și le smulse câteva carboave<sup><a id="ancora4" href="page009.html#nota4">4</a></sup> arvună<sup><a id="ancora5" href="page009.html#nota5">5</a></sup> pentru el și calul lui Paraipan.</p>
<p>— Gata. Mâine pornim, glăsui el bucuros către Zahei. În zori luăm drumul Brăilei.</p>
<p>Orbul se mulțumi să suspine adânc.</p>
<p>— Nu ne mai încârduim cu bețivii ăia, îl lămuri Panteră, pe drept îngrijorat să nu-l stârnească iar pe orb la băutură. Noi mergem înainte singuri. Trecem prin sate bogate, ne oprim la curți boierești și mai câștigăm ceva.</p>
<p>Orbul ciuli urechile. Tovarășul urmă să laude milostenia țăranilor.</p>
<p>— Nu mai cerșesc, îi tăie el scurt vorba.</p>
<p>— Nici nu e nevoie, întări Panteră. Oamenii pe acolo dau fără să le ceri. Te găzduiesc chiar o noapte, două și a doua zi pleci încărcat.</p>
<p>Orbul posomorât nu zicea nimic. Panteră căută să-l liniștească.</p>
<p>— Se cheamă că nu dau pomană. Dăruiesc oaspeților un fel de plocoane.</p>
<p>Zahei mârâia.</p>
<p>— Țăranii sunt primitori, îl lămurea Panteră. Și au de toate, nu ca noi, orășenii.</p>
<p>Și începu să-i înșire foloasele raitei ce pusese la cale prin țară, până să ajungă la bâlci.</p>
<p>— Ajungem mai repede cu trenul, întâmpină nemulțumit Zahei, dornic de răzbunare. Îl gâtui pe Stavarache, dau foc hanului, ne ascundem în baltă și fugim în Bulgaria. Acolo, dacă vrei, mă fac cerșetor. Îți cânt și-ți joc pe la toate curțile.</p>
<p>— Ai uitat că ne trebuie bani, îl răsuci Panteră în loc. Trenul e scump foc. Așa, prin sate, mai căpătăm o para, două. Îți trebuie și ție de-o haină, de niște cipici<sup><a id="ancora6" href="page009.html#nota6">6</a></sup>.</p>
<p>— Nu-mi trebuie, c-a venit vara.</p>
<p>— N-o să umbli acum gol, îl prociti<sup><a id="ancora7" href="page009.html#nota7">7</a></sup> slăbănogul. Și pe urmă nu uita ce ți-a proorocit ghicitoarea… întâi să-ți găsești vederile și apoi să te răzbuni. Vindecarea îți este într-o biserică. N-a spus care și unde. Până la Schitul Derventului le încercăm pe toate, cădem la toate icoanele. Poate îți afli vederea în drum. Pe urmă te răzbuni. A știut vrăjitoarea ce spune: așa orb, vrei să strângi pe altul de gât în loc de Stavarache?</p>
<p>— Dă-l dracului, că-l cunosc acu și după miros, făcu Zahei cu scârbă. Pute cât de colo a grec.</p>
<p>Panteră nu pricepea.</p>
<p>— Păi, numai el este grec pe lume?</p>
<p>Dar orbul nu vru să-l lămurească despre noile chipuri în care el a deprins să cunoască lumea și oamenii.</p>
<br /><br />
<p><a id="nota1" href="page009.html#ancora1">1</a> <b>BUHÓS, -OÁSĂ,</b> <i>buhoși, -oase,</i> <abbr>adj.</abbr> (<abbr>Pop.</abbr>) <b>1.</b> Ciufulit, zbârlit; cu părul zbârlit (ca bufnița). <b>2.</b> (Rar) Buhăit. – <b>Buhă</b> + <abbr>suf.</abbr> <i>-os.</i></p>
<p><a id="nota2" href="page009.html#ancora2">2</a> <b>CHERVÁN,</b> <i>chervane,</i> <abbr>s. n.</abbr> (<abbr>Înv.</abbr>) <b>1.</b> Car mare pentru transportul mărfurilor și al persoanelor. <b>2.</b> Șir lung de trăsuri sau de care. – Din <abbr>tc.</abbr> <b>kervan.</b></p>
<p><a id="nota3" href="page009.html#ancora3">3</a> <b>TĂRHÁT,</b> <i>tărhaturi,</i> <abbr>s. n.</abbr> (<abbr>Pop.</abbr>) Sarcină, povară; bagaj, calabalâc. – Din <abbr>magh.</abbr> <b>terhet</b> (<abbr>acuz.</abbr> lui <i>teher).</i></p>
<p><a id="nota4" href="page009.html#ancora4">4</a> <b>CARBOÁVĂ,</b> <i>carboave,</i> <abbr>s. f.</abbr> Veche monedă rusească de argint sau bancnotă de hârtie, egală în valoare cu o rublă (care a circulat și în Țările Române); carboanță. – Din <abbr>rus.</abbr> <b>karboveț.</b><sup>[1]</sup></p>
<p><a id="nota5" href="page009.html#ancora5">5</a> <b><i>arv<span>u</span>nă</i></b> <i><abbr>sf</abbr></i> [<abbr>At:</abbr> N. TEST. (1648) / <abbr>V:</abbr> <b><i>~v<span>o</span>nă, ~vo<span>a</span>nă,</i></b> (<abbr>înv</abbr>) <b><i>arav<span>o</span>nă, arăv<span>o</span>nă</i></b> <i><abbr>sn</abbr></i> <b><i>arav<span>o</span>n, arăv<span>o</span>n, ~<span>u</span>n<sup>2</sup>, ar<span>o</span>n, rav~</i></b> / <abbr>Pl:</abbr> <i>~ne</i> / <abbr>E:</abbr> <abbr>ngr</abbr> <b><i>ἀρραβῶν</i></b>] <b>1</b> (<abbr>Pfm</abbr>) Acont. <b>2</b> (<abbr>Înv</abbr>) Amanet. <b>3</b> (<abbr>Înv</abbr>) Daruri făcute la logodnă, care angajează ambele părți la căsătorie.</p>
<p><a id="nota6" href="page009.html#ancora6">6</a> <b><i>cipíc</i></b><i> <abbr>sm</abbr></i> [<abbr>At:</abbr> CODRU-DRĂGUȘANU, C. 16 / <abbr>V:</abbr> (<abbr>reg</abbr>) <b><i>chipíc, ciupíc</i></b> / <abbr>Pl:</abbr> <i>~<span>i</span>ci</i> / <abbr>E:</abbr> <abbr>bg</abbr> <b>чепик</b>] (<abbr>Mol</abbr>; <abbr>înv</abbr>) <b>1</b> Gheată. <b>2</b> Papuc de lână împletită sau de stofă. <b>3</b> Pantof.</p>
<p><a id="nota7" href="page009.html#ancora7">7</a> <b><i>procit<span>i</span></i></b> [<abbr>At:</abbr> (<abbr>sec.</abbr> XVI) DHLR II, 527 / <abbr>V:</abbr> (<abbr>îrg</abbr>; <abbr>cscj</abbr>) <b><i>~cet<span>a</span>, ~cit<span>a</span>,</i></b> (<abbr>reg</abbr>) <i><b>~cet<span>i</span></b></i> / <abbr>Pzi:</abbr> <i>~t<span>e</span>sc</i> / <abbr>E:</abbr> <abbr>slv</abbr> <b><i>прочитати</i></b>] <b>1</b> <i><abbr>vt</abbr></i> (<abbr>Înv</abbr>; <abbr>c. i.</abbr> acte, cărți, texte <abbr>etc.</abbr>) A citi în întregime sau mereu. <b>2</b> <i><abbr>vt</abbr></i> (<abbr>Înv</abbr>; <abbr>c. i.</abbr> acte, cărți, texte <abbr>etc.</abbr>) A citi cu voce tare în fața cuiva. <b>3</b> <i><abbr>vt(a)</abbr></i> (<abbr>Îvp</abbr>; <abbr>c. i.</abbr> acte, cărți, texte <abbr>etc.</abbr>) A reciti. <b>4</b> <i><abbr>vt</abbr></i> (<abbr>Îrg</abbr>; <abbr>c. i.</abbr> lucruri citite, cunoscute, știute, presupuse <abbr>etc.</abbr>) A repeta (<b>1</b>) în gând sau cu voce tare. <b>5</b> <i><abbr>vt</abbr></i> (<abbr>Înv</abbr>; <abbr>c. i.</abbr> elevi) A examina din toată materia, recapitulativ. <b>6</b> <i><abbr>vt</abbr></i> (<abbr>Pop</abbr>; <abbr>c. i.</abbr> oameni) A mustra<sup>1</sup>. <b>7</b> <i><abbr>vi</abbr></i> (<abbr>Olt</abbr>) A vorbi fară rost <abbr>Si:</abbr> <i>a flecări, a pălăvrăgi, a trăncăni.</i></p>
</body>
</html>