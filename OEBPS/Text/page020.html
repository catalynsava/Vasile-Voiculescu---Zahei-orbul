<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>Rătăcirile - Limanul</title>
    <link rel="stylesheet" href="../Styles/style.css"/>
</head>
<body>
<hr/>
<h2>Rătăcirile - Limanul</h2>
<p class="paragraf1">Și orbul, înțolit iar cu hainele făcute de Panteră, luă drumul către dealuri… Și ajunse astfel povarnagiu<sup><a id="ancora1" href="#nota1">1</a></sup>.</p>
<p>A deprins ușor meșteșugul. Învăță fără greș să se miște de la tocitorile înșirate în curte, vase largi de lemn unde fermentau prunele, până în șandramaua velniței<sup><a id="ancora2" href="#nota2">2</a></sup>, la cotlonul cu cazanul de aramă sub care ardea neîntrerupt focul. După câteva zile, făcea treaba singur. Ieșea, umplea hârdăul<sup><a id="ancora3" href="#nota3">3</a></sup> cu zeama spumoasă și înțepătoare de borhot și-n loc să-l ia în parângă<sup><a id="ancora4" href="#nota4">4</a></sup> cu altcineva, îl ridica în brațe ca pe un cofăiel<sup><a id="ancora5" href="#nota5">5</a></sup> și-l ducea țintă la alambic unde-l răsturna. Punea capacul, îl lipea de jur-împrejur cu mămăligă și pornea, cum se zice, cazanul. Încerca apa din țevier, vasul prin care trec de se răcoresc țevile, și o schimba când se încălzea prea mult.</p>
<p>Tăia butuci cu fierăstrăul, potrivea focul și aștepta.</p>
<p>Apoi se așeza în spate și se aținea la ciuciurelele<sup><a id="ancora6" href="#nota6">6</a></sup> prin care curgea țuica în curgător, un fel de botă mare de lemn. Aici încerca mereu rachiul, cu bărdăcuțe<sup><a id="ancora7" href="#nota7">7</a></sup>, strângea de o parte fruntea, de alta poscedea. Când ajungea aproape la apă chioară, oprea cazanul. Adică potolea focul, ridica încet capacul și descărca; scotea borhotul fiert și-l arunca afară într-o groapă, la porci. Și o lua de la capăt. Așa zi-noapte, toată toamna și iarna, căci nu mai era altă povarnă în sat și lumea își aducea aici prunele, boștina<sup><a id="ancora8" href="#nota8">8</a></sup> și drojdiile de vin să le prefacă.</p>
<p>Orbul se dovedi astfel neprețuit. Atât numai, dacă nu s-ar fi îmbătat. Dar și beat își vedea de treburi, să fi avut doar cineva grijă să-l scoale la soroacele schimbărilor. Pentru asta, se rânduiau copiii.</p>
<p>Zahei trecu toată vremea în povarnă<sup><a id="ancora9" href="#nota9">9</a></sup>. N-avu nici răgaz, nici prilej să simtă vreo înnoire, să dea o răsuflare ființei lui. Din înăbușeala și ostenelile ocnei intrase de-a dreptul cu nasul în aburii tari de spirt și-n amețeala velniței.</p>
<p>Viscolul ori lapovița de afară, gerul vrăjmaș nu-i dădeau ghes cu nimic. E drept că femeia, mulțumită, avea câte-o vorbă bună, îl îngrijea din ale mâncării - băutura și-o lua cu voie de la el, fără să mai aștepte. Dar el, omul viu și trăitor, tot în împietrire și în întunecare zăcea. Nu scotea un cuvânt, chiar prididit<sup><a id="ancora10" href="#nota10">10</a></sup> cu rachiu. Din când în când, se adunau rude de-ale gospodinei să guste țuica, veneau săteni cu borhotul<sup><a id="ancora11" href="#nota11">11</a></sup> la fabricat și încercau să intre în vorbă cu el. Nu era chip. Oamenii se mulțumeau să se uite cum se joacă cu hârdaiele și butucii.</p>
<p>În primăvară s-a sfârșit și cu povarna. Orbul, scăpat de cazan, a început să stea pe-afară, în soare și vânt. Nu mai avea treabă potrivită pentru el și colinda posomorât ograda.</p>
<p>Mirosea a flori de zarzăr și prun. Pe urmă prinse a crește umbra pomilor odată cu frunzele. Pielea lui se deștepta ca dintr-un somn adânc. În auz îi zumzuiră albine, îi ciripiră păsări.</p>
<p>Oamenii ieșeau la munci, la arat, la semănat, hăuind<sup><a id="ancora12" href="#nota12">12</a></sup>… Copiii plecau cu vitele la păscut și se întorceau seara mirosind a iarbă crudă…</p>
<p>El rămânea pe loc cu găinile care cotcodăceau până-i împuiau urechile. Femeia îl îngăduia. Prea se dovedise bun și muncitor, cât zece argați. La toamnă avea să-i vie iar rândul să plătească cu vârf și îndesat în povarnă șederea de acum.</p>
<p>De altminteri, nu cerea nimic decât rachiu, care i se da cu porția. L-au pus, spre marea lui mulțumire, la ghilit<sup><a id="ancora13" href="#nota13">13</a></sup> pânză pe marginea unei gârle din apropiere. Cufundat în apă, spăla, freca, bătea trâmbele<sup><a id="ancora14" href="#nota14">14</a></sup> de pietre și le întindea, ajutat de țâncii satului, la soare. Acolo, amintirile prinseră iar a licări în el și-l mai îmblânziră. Suferea acum în preajma lui copiii, mângâia câinii, punea capcane de prins pește. Lumina, miresmele, adierile calde scormoneau în el fără încetare, ca într-o humă din care să încolțească vechile semințe. Somnul, afară, în nopțile slobode, sub pomii din grădină îl întrema. Dimineața în zori se ducea la gârlă, se scălda și se ținea tot timpul curat.</p>
<p>Vedeau toți cum se schimba… și găseau de cuviință că trebuie păstrat, nu numai de milă, ci și de interes. Era un noroc pentru gospodărie: afară de buhăiala pricinuită de beție, se îndreptase iar.</p>
<p>Nu mai era bărbatul chipeș de altădată. Îi căzuse părul, dinții i se știrbiseră, obrajii îi atârnau ofiliți. Dar era tot drept, înalt și voinic să frângă fierul în mâini. A venit și paznicul acasă în concediu și s-a sfătuit cu nevastă-sa să-l oprească acolo cu orice chip. Cel mai nimerit era să-l însoare: gospodina avea o soră vădană, cu nițică avere, ce se cerea chivernisită. Se cuvenea pentru asta bărbat harnic și liniștit. Zahei era cum nu se putea mai potrivit.</p>
<p>Când i s-a pomenit de însurătoare, o undă de amintire țâșnită din fund i-a adus deodată dinainte pe Costea bulgarul, pe Mita, dragostea din grădina lui Lagradora și l-a cutremurat lăuntric tot. Dar n-a arătat nimic… A rămas neclintit.</p>
<p>— Nu mă-nsor! a spus scurt. Întâi trebuie să-mi găsesc vederile și să isprăvesc cu răfuielile. Și vechile râvne cu arzimea lor după vedere se scorniră în el nebune.</p>
<p>Gazdele nu s-au lăsat. L-au ispitit, l-au silit cu blândețe, cu făgăduieli, să se destăinuiască.</p>
<p>El a trebuit, măcar cât de puțin, să povestească despre pățania lui și mai ales despre legământul ce făcuse să ajungă la schitul Derventului.</p>
<p>— Unde se află asta? îl întrebară ei.</p>
<p>— Lângă Silistra…</p>
<p>Acum se schimbase socoteala și era ușor de mers acolo. Războiul cel mare ne adusese zestre de sânge - Cadrilaterul. Puteai trece, pe la Călărași, Dunărea în voie, fără nicio opreliște, nu mai trebuia pașaport.</p>
<p>Dar cine să-l ducă? S-a hotărât să-l poarte chiar vădana, viitoarea nevastă, pe socoteala ei, care, mai mult, vrea să-l ia acasă, să trăiască împreună înainte de cununie. Dar Zahei s-a scuturat ca de friguri și n-a primit. S-a oprit însă de la băutură și tutun… Și asta singur de la el.</p>
<br /><br />
<p>Nici căruța, nici trenul nu l-au scos din muțenie. Tot drumul n-a pus fărâmă de mâncare, nici strop de apă în gură. Mergea grav, adâncit, concentrat în el, ca la împărtășanie. Când a ajuns pe malul Dunării, la Călărași, și a tras în piept boarea de apă năvalnică, Zahei a oftat puternic și și-a făcut o cruce. Bacul i-a trecut dincolo.</p>
<p>Tot timpul cât a plutit, plecat peste marginea vasului, a ținut mâna în apele care-l crescuseră, să i-o mângâie. Nu s-a oprit nicăieri… La Dervent au ajuns seara. Cerul înflăcărat ardea de soarele ce asfințea în aburii bălților, într-o liniște și o singurătate de pustiu. S-au învârtit, au bâjbâit: mănăstirea nicăieri. În locul ei jale și prăpăd. Focul marilor bătălii bântuise țărmul, pârjolind și răzând totul.</p>
<p>Pe locul bisericii și al chiliilor, într-o vraiște sinistră de câmp ars, o movilă înaltă de moloz și cărămizi, sub care pierise îngropată crucea tămăduitoare. Nici țipenie de popă ori călugăr… Nici urmă de om. S-au ridicat doar câteva păsări sălbatice, care i-au privit bănuitoare. Orbul, lângă muierea care aprindea lumânări, a plâns, s-a bătut cu capul de ruinele peste mormanul cărora căzuse, a așteptat ațintit, o noapte, două, zadarnic… N-a țâșnit măcar o singură scânteie din fundul orbeniei lui. Nimic. Se sfârșise. După trei zile de crâncenă zbătaie, a fugit, gonit de foame și mai ales de setea după rachiu și tutun.</p>
<p>Mișcată de deznădejdea lui, femeia i-a mărturisit cinstit că, cu ochi sau fără, ei îi este totuna și se mulțumea cu el așa cum se găsește. Numai să se întoarcă degrabă acasă. Zahei n-a spus nimic. S-a lăsat dus înapoi de mână ca un copil.</p>
<p>Când au ajuns la malul fluviului, era dimineață. Piepții undelor umflate albeau cu sclipiri de răsărit în ei. Trăgea un vânt ușor din larg, cu iz umed și răcoros de ierburi înflorite prin ostroave, învrâstat cu miros de pește și catran<sup><a id="ancora15" href="#nota15">15</a></sup> cu care se călăfătuiau<sup><a id="ancora16" href="#nota16">16</a></sup> luntrile înșirate pe țărm.</p>
<p>Zahei a cerut să-l scoată ceva mai departe și mai la deal de vadul unde se încărcau călătorii, ca să se spele. Acolo a cercat întâi și a întrebat apa cu piciorul, apoi repede și-a zvârlit straiele de pe el și s-a aruncat ca un nebun drept în valuri. Însoțitoarea nu și-a dat bine seama ce face. Pe urmă s-a înspăimântat și a început să strige uitându-se cu groază după el, cum se duce la vale și se scufundă. Au alergat barcagiii, pescarii, pontonierii. Zahei nu se mai vedea. Toți credeau că s-a înecat și nu știau încotro să sară, ca sa-l caute. Femeia se bocea. După câtăva vreme, capul orbului se ivi, dincolo de un sfert bun al Dunării, pe sub noianele căreia își spintecase cărare ca un morun uriaș. Apoi începu să calce apa, s-o bată și s-o taie când voinicește, când marinărește, aci plută sau pe spate, aci într-o dungă. Privitorii căscau gura și se minunau. De când își pierduse vederile, orbul își găsea acum întâia desfătare și nu se mai sătura. Se azvârlise în adâncuri cu gândul că, dacă nu va mai putea să le biruie, mai bine să se înece. Era încercarea cea mare la care ținuse să se supuie, înainte de a mai primi viața acum, când prăpădise și ultima nădejde de vindecare.</p>
<p>Și iată că apele credincioase nu-l uitaseră: îl primesc bucuroase ca pe fătul lor bun, îl spală bine de păcate, îl leagănă în brațele lor puternice și-l mângâie, în loc să-l înghită ca pe un nemernic. Înotătorul auzea cum ele îi dau iar gust și îndemn la viață.</p>
<p>Zahei, ajuns la jumătatea fluviului, abia se mai zărea. De acolo înainte el nu se mai lăsă, ca într-o joacă, pe sforul curentului, ci începu să lupte împotrivă, răsuflând larg, cu capul când în unde, când smucit afară, după aer, împroșcând din gură șuroaiele de apă ce prindea în fiecare afundare.</p>
<p>Vreo câțiva pescari se luară cu bărcile după el, purtându-i mereu și hainele dincolo, unde Zahei ieșise biruitor.</p>
<p>— N-au vrut apele să mor, spuse el liniștit. Și ceru mâncare.</p>
<p>Oamenii, plini de admirație, i-au dat de toate. El s-a rugat să-l ducă până la Brăila, cu o barcă, și să-l lase acolo. S-au învoit pe o nimica toată și a doua zi seara punea piciorul pe cheiul mult râvnit. De acum el cârmui femeia care-l purta de mână pe meleagurile unde-și vânturase toată copilăria și tinerețea lui sturloibate<sup><a id="ancora17" href="#nota17">17</a></sup>. Pentru noapte a dibuit un cotlon în malul cu iarbă, unde a dormit împărătește cu plescăitul apelor cântându-i la ureche. A doua zi, a pornit în căutarea lui Stavarache care-l orbise. Dar marginile Brăilei fuseseră și ele devastate și arse de ruși în retragere. N-a mai găsit nici urmă de han și de grec. Orbul a înjurat și s-a potolit. A făcut apoi cu ocoluri un fel de pelerinaj pe ulițele bătute odinioară la vechile localuri unde chefuise. Află numaidecât pe Nae Varză-Acră, vestitul hangiu și contrabandist, unde se mânca cel mai gustos ghiveci de morun și se bea Odobești adevărat, în tejgheaua căruia el vărsase pe vremuri, la beție, sumedenie de bani.</p>
<p>Ăstuia îi mersese bine și după război, clădise acareturi noi și-și lărgise negustoria. Nae, cum îl văzu, îl cunoscu, cine putea să-l uite, și se bucura cu glas înalt.</p>
<p>Auzise povestea orbului și-l așteptase - zicea el - să se ivească de pe o zi pe alta, măcar așa orb. Cum putuse să părăsească atât amar de vreme Brăila lor scumpă?</p>
<p>Zahei n-a vorbit multe. Îi era sete. S-a așezat la masă și a cerut rachiu. S-au adunat repede - ca muștele - cunoscuți și necunoscuți, chemați de cârciumar, ademeniți de pleașca unei beții pe gratis… Înconjurat de prieteni, acolo în Brăila lui de odinioară, atins de suflul tinereții la care se întorcea parcă, orbul prinse limbă.</p>
<p>— Mă, spunea el aprins, comandând alt rând, mă, după Dervent n-am știut ce să mă fac. Ziceam așa, să mă omor. Dar pe urmă m-am gândit să mă sfătuiesc cu mama mea, Dunărea. Și m-am zvârlit în apele cu care am stat de vorbă.</p>
<p>— Și ce ți-au spus? îl îndemnau la spovedanie ascultătorii bucuroși să se lungească cheful.</p>
<p>— Să nu fiu prost, să mă pui pe trai, că de-aia mi s-a dat. Nae, mai adă, mă, ce dracul, că acum mă duc jos și viu cu butoiul în brațe. Măi, voi să nu credeți că eu uit ceva, adăugă el. Am scos din cap Derventul și pe Stavarache. Mai mi-a rămas unul (și se gândea la Lagradora). Dar ocna o port cu mine, oriunde m-oi duce. Și nu mi-o umpli tu, mă, Varză-Acră, cu tot vinul și rachiul din pivnițele tale.</p>
<p>Și-a încleștat apoi fălcile să nu mai vorbească. S-a încins un chiolhan<sup><a id="ancora18" href="#nota18">18</a></sup> cu lăutari până ce muierea care plătea din porunca lui Zahei a isprăvit toți banii și a început a plânge.</p>
<p>La socoteală, peste ce cheltuise, orbul a mai rămas dator cârciumarului o groază de parale. S-a făgăduit să i se răspunză neîntârziat. Lumea s-a risipit, el s-a culcat în prăvălie jos. Târziu, când s-a trezit, n-a vrut să audă de jălaniile femeii. I-a poruncit numai să-l ducă la Dunăre. Acolo s-a scăldat, a înotat îndelung, până s-a răcorit și s-a dezmeticit bine, și a pornit iar în oraș, în căutarea vechilor legături și cunoștințe. Însoțitoarea îl asculta cârmind când la dreapta, când la stânga, până în Ulița Fetelor, ulița tractirelor<sup><a id="ancora19" href="#nota19">19</a></sup>, care, ca prin minune, rămăsese neatinsă. Aici Zahei a tras drept la casa unde lucra odinioară Brândușa, care avusese mare cârlig la el - pentru care altădată făcuse în fiecare săptămână bătăi de se cutremura mahalaua. Și ăștiia îi priise războiul. Se chivernisise bine și acum, ajunsă patroană, ea ținea salonul cu fete, răscumpărat de la bătrâna Mița Lacherdă în schimbul întreținerii până la moarte. Pentru asta, pe țața o mutase ca pe o cinstită pensionară într-o odaie din fund și o îngrijea ca pe o mamă.</p>
<p>Brândușa l-a cunoscut numaidecât și l-a primit cu dragoste. Orbul n-a văzut ce bașordină<sup><a id="ancora20" href="#nota20">20</a></sup> i-a ieșit înainte, în locul căpriței de atunci. El i-a mărturisit că a rămas fără lețcaie și i-a cerut cu împrumut măcar atât cât îi trebuie însoțitoarei de cheltuială să ajungă înapoi acasă. Acolo face rost de bani și se întoarce să plătească datoria și să-l ia și pe el.</p>
<p>Impresionabilă și sentimentală, ca mai toate de teapa ei, ea a scos și i-a dat fără să se codească. Muierea a luat banii și dusă a fost: nu s-a mai întors. Nici Zahei n-o aștepta.</p>
<p>Deocamdată l-a oprit Brândușa la ea. În concurența dintre bordeie, codoașele pizmașe trimiteau seara fel de fel de derbedei să-i tulbure salonul, să-i sperie fetele și să-i alunge clienții. Craiul ei de acum, Gioni, un filfizon<sup><a id="ancora21" href="#nota21">21</a></sup> sclivisit<sup><a id="ancora22" href="#nota22">22</a></sup>, cioflingar<sup><a id="ancora23" href="#nota23">23</a></sup> ahtiat numai după haine și cravate frumoase, nu îndrăznea să se ia la bătaie cu ei. Cum se-nnopta, el o ștergea și se afunda prin cârciumi și cafenele unde toca la băutură și cărți banii smulși prostituatei când cu mângâieri, când cu amenințări. Zahei pica tocmai bine. Ea plănui să-l aciuieze un fel de paznic al casei, de care bătăușii să nu mai îndrăznească să se apropie. Cu cât o rod haimanalele înnădite de Gioni, zicând c-o apără, ea întreține pe Zahei.</p>
<p>Îl știa neînfricat și mai cu seamă voinic să puie jos douăzeci deodată. Mardeiașii bătrâni îl mai țineau încă minte.</p>
<p>Învoiala se încheie repede.</p>
<p>— Am să te pun cu mama Mița împreună. Liniștită și îndatoritoare, ea o să te ajute la spălat, la mâncare și o să vă țineți amândoi de urât. Odaia e încăpătoare… îți așez un pat.</p>
<p>— N-am nevoie, mă culc pe jos, se mulțumi orbul.</p>
<p>— Ziua toată ești liber, urmă ea, ciuntindu-i o porție din hrană. Poți să muncești în port ori să dai ajutor cuiva la cărat. Scoți o mâncare, un ban de băutură și tutun. Seara te întorci și stai în curte sau, pe vreme rea, într-un colț, pe sala salonului, până seara târziu, când se potolesc mușteriii și se astâmpără scandalagiii. Ți-oi da ceva să mănânci și intri la culcare. Te scoli a doua zi când poftești.</p>
<p>El a primit și a intrat de îndată în slujbă. Fetele l-au zărit doar. Stăpâna le-a oprit să stea de vorbă cu el… Se gândea la Zahei cel de demult și-i era teamă să nu-i scoată una, două din minți.</p>
<p>Întâia noapte de caraulă<sup><a id="ancora24" href="#nota24">24</a></sup> a trecut liniștită.</p>
<p>Orbul, condus chiar de Brândușa, a pipăit zidul până la cămăruța Miței Lacherdă, unde intră la culcare.</p>
<p>Bătrâna n-a zis nimic. Dar după un ceas, el, bâjbâind ușa, se năpusti afară. Nu putuse suferi mai mult izul ce împrăștia, deși ascunse, anume părți ale trupului Miții, miros oarecum asemănător în rău, dar mult mai tare, cu al peștelui de la care își trăgea porecla. A doua zi, gazda l-a găsit trântit peste niște scânduri smulse din zăplaz<sup><a id="ancora25" href="#nota25">25</a></sup>. Și orbul n-a vrut să mai audă de tovărășia cu pezevenghea<sup><a id="ancora26" href="#nota26">26</a></sup> pensionată.</p>
<p>— Să-mi dai pe cineva care să mă poarte până la Dunăre, ceru el Brândușii. Cum închizi tu localul, eu plec acolo și mă culc în loziile<sup><a id="ancora27" href="#nota27">27</a></sup> de pe mal. Am găsit un covru<sup><a id="ancora28" href="#ancora28">28</a></sup> unde să dorm.</p>
<p>— Dar cine o să stea de tine să-și piarză nopțile ca să te ducă? Asta-i o corvoadă…</p>
<p>— Stai, că n-ai înțeles. Mie mi-e de ajuns să-mi arate calea o singură dată. Pe urmă ajung singur.</p>
<p>— Bine, se liniști ocrotitoarea, dar la iarnă ? Ce te faci ?</p>
<p>— La iarnă, rămân în sala unde mă așezi tu sau trec în salonul gol. Și-mi fac somnul acolo, hotărî simplu Zahei.</p>
<p>Femeia clipi repede din ochi de câteva ori, dar nu spuse nimic. Se uită în casă. Fetele dormeau obosite. Ea încuie salonul, se găti frumos, își luă umbreluța și porni chiar ea cu Zahei, pe care-l plimba ca pe o sperietoare prin fața celorlalte localuri rivale. Omul mergea încet, călcând cu zăbavă de-a lungul caselor și ulucelor, pe ulița dreaptă ce scotea drept în cheiurile fluviului. În drum, pretinse călăuzei să se oprească la toate cârciumile, ca să învețe locurile și la fiecare ceru să-i facă cinste. Brândușii îi convenea: îl recomanda pentru munci și în același timp da sfoară că l-a luat paznic și înveghea astfel pe cei care ar fi avut gust s-o mai sâcâie…</p>
<p>Așa a trecut Zahei vara toată, legănându-se între strejăria<sup><a id="ancora29" href="#nota29">29</a></sup> la fete și hoinăreala pe cheiurile și prin mahalalele Brăilei. Ajunsese acum iar să-l știe toți, cu toate tabieturile lui. Dimineața dormea într-o colibă de răchită, clădită de niște prieteni într-un cot al Dunării. Către prânz intra în apă ca un bivol și se scălda până-l gonea foamea. Atunci pornea la pescării. Acolo cei mai mulți îl cunoșteau din tinerețe. Zvârliseră împreună năvoade, puseseră cârlige, trecuseră pe ascuns mărfuri fără vamă, și-i dau să mănânce… Era pește berechet. Unii îl luau cu ei în lotcă să ție plășile sau îl puneau să vâslească la parâme, așa ca să zică și el că ajută la ceva. Când era de tras vreo barcă grea la edec<sup><a id="ancora30" href="#nota30">30</a></sup>, îl așezau totdeauna la mijloc și-l privegheau să nu puie cumva piciorul greșit și să se ducă de-a rostogolul în apă.</p>
<p>Dar orbul, cu simțul lui fără greș, ținea pasul în pașii celorlalți tovarăși înșiruiți de-a lungul malului, cu mâinile pe odgonul întins, care, cu vibrațiile lui, îi da înștiințări despre încotro trebuie să se miște.</p>
<p>Astea când se întâmpla să nu fie beat. Căci, altfel, după ce mânca pe apucate, pleca de colinda cârciumile unde se înhăita cu toți chefliii care-i dau să bea și de milă și de petrecere.</p>
<p>Orbul făcea prinsori că poate să dea de dușcă, dintr-odată, ocaua de basamac, ori de cine știe ce altă băutură tare; sau poate să toarne în el, pe-ndelete ca într-un butoi, o vadră, două de vin. Cască-gură se strângeau, privitorii se înghesuiau și cheful se încingea spre marele interes al cârciumarilor care nu știau cum să-l ademenească pe orb și să-l țină mai la îndemână pentru îndemn și alișveriș<sup><a id="ancora31" href="#nota31">31</a></sup>.</p>
<p>În asemenea împrejurări slujba la Brândușa se ducea dracului. Două-trei nopți, Zahei nu mai da pe acolo, când venea, nu mai era bun de nimic, dormea clocindu-și băutura.</p>
<p>În vremea asta, i s-a întâmplat ceva de care el, ca de obicei, n-a ținut seamă. De câțiva ani zăcea pe străzile orașului o ființă ciudată, un fel de femeie, strașnic de înaltă, slabă și uscată, schelet îmbrăcat în rochii vechi de mătăsuri scumpe, demodate și caraghioase din cale-afară, care atârnau de pe oasele ei deșirate ca niște bețe de sperietoare.</p>
<p>În chipul cu pielea de pergament măsliniu și capul turtit tare pe lături ca de curcă, împins înainte de nasul lung, clonțos, sub care se ascundea gura strâmtă cât o împunsătură de cuțit, se deschideau sub toca<sup><a id="ancora32" href="#nota32">32</a></sup> de crep<sup><a id="ancora33" href="#nota33">33</a></sup> violet și flori de pai de aceeași culoare, ce-i veneau până pe frunte, doi ochi splendizi, două mari agate negre, cu albușul enorm și pupile largi aproape cât irisul întreg, ochi necontenit deschiși, ficși, neclipitori.</p>
<p>O cunoșteau toți; nimeni nu râdea de ea. I se spunea „Madam Sughiț", din pricina unui spasm nebun, sfâșietor, ce-i apuca în anume împrejurări pântecele, zgâlțâindu-i fără milă schelăria de ciolane învestmântate. Marinarii o mai botezaseră „Fregata", fiindcă își arbora la piept, pe poale, în spate, pe laturi, de coada pălăriuței tot soiul de volane, horbote<sup><a id="ancora34" href="#nota34">34</a></sup>, panglici și eșarfe, ca niște stegulețe de toate culorile, asemenea unei corăbii împopoțonate pentru sărbătoare.</p>
<p>Dar numele popular în mahala era Gărgăuna. Ea ieșea la anumite ceasuri, de obicei la prânz, colinda serioasă portul, cerceta cheiurile, uitându-se cu mare băgare de seamă la toți bărbații pe care-i întâlnea. Câteodată se lua după unul și-l petrecea câțiva pași. Apoi se-ntorcea la alții mutește. Ochii ei însă nu se odihneau până nu-i amănunțea pe toți. Pe urmă pierea. Ăștia erau gărgăunii ei. Nu făcea niciun rău, lumea nu se supăra, o lăsa în pace.</p>
<p>Povestea îi era întunecată. De neam foarte bun, fata unui bogat armator grec, crescută în pensioane, se îmbolnăvise - după versiunea familiei, pe la șaisprezece ani - de o langoare<sup><a id="ancora35" href="#nota35">35</a></sup> grea, necunoscută, zăcuse vreme îndelungată, se sculase cu creierii tulburați, mințile răvășite, nezdravene pentru toată viața și cu sughițul acela îngrozitor. La început, nebunia fiind furioasă, a trebuit să fie ținută zeci de ani prin ospiciile din străinătate. Îmbătrânise pe acolo… După moartea tatălui, neamurile, frați și surori, au adus-o în țară. Acum smintenia se domolise. Se schimbase într-o blândă aiurare: pretindea că avusese în tinerețe o dragoste, din care se născuse un băiat. Dar părinții i-l răpiseră și-l daseră unor străini. Amantul, prins noaptea în odaia ei, fusese ucis lângă ea, pus într-un sac, legat cu un bolovan greu și zvârlit, după obiceiul turcilor răzbunători, în Dunăre.</p>
<p>Pe acest copil al ei îl căuta ea acum, bătând ulițele și cheiurile, vârându-și chipul de arătare cu ochi de agată neagră în fețele tuturor trecătorilor. Familia, bucuroasă să-i mănânce averea pusă sub tutelă, o îngăduia să iasă din casă ca să-și satisfacă mania asta nevinovată.</p>
<p>Dar gura lumii vorbea altfel! Gărgăuna în adevăr ar fi avut chiar ca școlăriță un ibovnic și născuse un prunc pe care părinții furioși i-l lepădaseră, cu câteva fișicuri de napoleoni, unor oameni săraci din preajma orașului. Boala nebunei fusese frigurile lăhuziei, înrăutățită de durerea despărțirii de copilaș și de bărbatul iubit. Asta s-ar fi petrecut demult, or fi de atunci patruzeci și mai bine de ani. Gărgăuna ar avea acum peste șaizeci, deși nu i se putea da nicio vârstă. Încremenise ca o mumie îmbălsămată în durere, aceeași de când se ivise în oraș, cu același păr negru lipit de tâmple, aceiași dinți albi și neclintiți din loc, aceeași uscăciune de scoabă dreaptă și înaltă. Vremea, după ce o zdrobise, trecea pe lângă ea fără s-o atingă. Cu umbrela în mâinile înmănușate în mitene de atică neagră, pășind încet, ca o mare actriță într-o tragică, mută severitate, ea făcea de ani și ani ocolul din centru și cheiuri până-n mahalale, ispitind, întrebând chipurile ce-o întâmpinau în drum… Obosită, se întorcea acasă, o clădire mare, moștenirea ei de la părinți, în care se așezase și stăpânea un frate. I se lăsase și ei o odaie, în care se încuia. Nu deschidea decât slugii ce-i aducea mâncare.</p>
<p>La câteva săptămâni după sosirea lui Zahei, Gărgăuna îl zări în port și încremeni. De emoție o podidi năprasnicul sughiț. Adunându-și mințile, ea se stăpâni să nu se apropie, ca să nu-l sperie. Se mulțumi să-l urmărească până la pescării unde-l privi îndelung cum mănâncă. Își dete seama că e orb. Se întoarse acasă întunecată și sughiță până noaptea târziu.</p>
<p>A doua zi, îl căută dinadins. El n-o simțea. Așa că îi putu cerceta în voie chipul, mersul, statura, descifrându-i trăsăturile, studiindu-i mișcările, până în cele mai mici amănunțimi, de aproape, de departe. Îl așteptă și de data asta să-și isprăvească mâncarea, cu auzul ațintit la glasul lui Zahei, care vorbea cu prietenii. Vocea gravă, așezată, cu timbru profund de bronz, o răscoli până-n adâncuri. Toate îi aminteau de iubitul ei. Era el: voinicia lui, frumusețea lui, roase de sărăcie, durere și nenorociri… Dar era de-ajuns să închidă ochii și să-i deschidă apoi repede, mai înainte ca amănuntele ce-l urâțeau și-l înjoseau pe orb să i-l strice, pentru ca să-i stea câteva clipe în față, aidoma, Andronic, iubitul ei de odinioară și de totdeauna. Glasul mai ales îi cânta în suflet. Dacă nu l-ar fi văzut mort, ar fi jurat că este el îmbătrânit… Orbul era așadar copilul ei, copilul lor.</p>
<p>Nebuna își urmă cercetările cu înțelepciune. Îi luă urmele cum trăiește, unde bea, unde doarme. A aflat cine este, cum îl cheamă… Despre părinții lui nu știa nimeni nimic. Apoi, cu mare băgare de seamă, s-a apropiat de el, la o cotitură, când orbul bâjbâia încurcat. L-a ajutat să-și găsească drumul și l-a însoțit până la Dunăre. De aici încolo îl pândea în fiecare zi și-i ieșea înainte. Îl întreba de sănătate, îl purta de mână, îi aducea țigări, îi da de băut. Orbul se lăsa îmblânzit de bunătatea și îngrijirile ei… I-a dăruit haine, încălțăminte și bani, pe care el îi primea bucuros. A trecut însă mult până ce el i-a destăinuit câte ceva, prea puțin, din viața, mai ales din copilăria lui, spre care ea-l abătea necontenit.</p>
<p>Nu-și mai amintea nimic despre părinți, niște pescari săraci, cum aflase mai apoi, de prin Ostroavele Brăilei, morți când el abia sta copăcel. Îl adunaseră, din copăița unde dormea, vecinii milostivi și mâncase pe la uși streine.</p>
<p>— Cine te-a făcut mare? îl întreba ea.</p>
<p>— Dunărea, răspunse el scurt.</p>
<p>— Dar ți-au fost oare părinți adevărați pescarii aceia, întrebă Gărgăuna tremurând…</p>
<p>— Păi, ce puteau să-mi fie ? grăi Zahei cu glasul lui de bronz adânc. Adică, ce să zic, nu știu, se îndreptă el singur.</p>
<p>Femeia abia își stăpâni sughițul.</p>
<p>— Mai târziu, vecinii nu ți-au spus nimic despre ei, despre dumneata? N-ai fost cumva de găsit, copil lepădat?</p>
<p>Omul se încruntă. Nu știa unde vrea să ajungă ocrotitoarea și prinse să-i fie lehamite.</p>
<p>— Cocoană! Lepădat-nelepădat, nu mă mai întreba, că nu-ți mai răspund.</p>
<p>Și amuți. Nerăbdările, toanele astea, violențele, ca și toată firea năbădăioasă, numai voință și încăpățânare, vitejia cu care călca șihoaiele Dunării o umpleau pe biata femeie de încredințare. Tot așa cu nepăsătoare vitejie își pierduse și Andronic al ei viața.</p>
<p>Dar pe el, copilul ei orb, de care Gărgăuna nu se mai îndoia, trebuia să-l scape. Cu mare sfială îl întrebă târziu dacă n-ar vrea să se mute la ea. Ar avea o odaie pe seama lui… Se întomna. Era timpul să se gândească la un adăpost pentru iarnă.</p>
<p>Orbul se săturase de salonul Brândușii. Culcușurile de ierburi de pe malul fluviului se risipeau de vânturile asprite… nu i-ar fi stricat o odaie… își întrebă nările îndreptate cu tot dinadinsul înspre femeie: asta cel puțin nu mirosea urât.</p>
<p>— Bine, se învoi el, șovăitor, dar plec și mă întorc când vreau…</p>
<p>Gărgăuna se înapoie fericită și istorisi cu naivitate fratelui său cum își găsise copilul, pe care vrea să-l recunoască, să-l aducă și să-l lase moștenitor peste toată averea ei. El i-a surâs blând și i-a încuviințat toate aiurelile. I-a spus numai că asta e treabă de advocați și judecători. Până seara consiliul de familie era strâns, trei medici constatau o nouă criză de nebunie acută și pe Gărgăuna furioasă, pusă în cămașă de forță, a înghițit-o, fără s-o zărească cineva, ospiciul Șuțu din București.</p>
<p>Brăila nu și-a mai văzut Fregata fluturându-și stegulețele pe cheiuri.</p>
<p>Orbul s-a sinchisit și mai puțin că soarta protivnică îi închisese fără zgomot mica portiță de scăpare ce-i deschisese o nebună! Viața lui nu se oprea la nimicuri de-astea: se arcuia peste ele, către altceva, mai departe ? Mai sus ? Sau mai jos ? Nu-i păsa câtă vreme nu-și aflase vederile. Până atunci avea la îndemână beția.</p>
<p>În toamnă orbul și-a descoperit, în sfârșit, adevăratul lui meșteșug: băgatul butiilor cu vin și rachiu în pivnițele cârciumarilor. Nu e lucru ușor să mânuiești butoaie și antale pline cu sute de vedre fiecare, să le dai jos din căruțele unde sosesc încărcate din podgorii, să le cobori binișor și să le așezi în beciuri, fără să le răstorni ori să strivești pe cineva.</p>
<p>Zahei, cu puterea lui năzdrăvană, le biruia și le făcea ascultătoare, ca pe niște dihănii înhămate. Pentru treaba asta, n-avea nevoie de ochi. Carul tras de boi era adus cu fundul până-n gaura pivniței. De el se sprijinea o scară groasă - unsă cu săpun ca să alunece - sau mai multe înnădite cap la cap, după adâncimea bascei, scări care mergeau pe gârlici în jos până-n beci. În vasul încercuit în odgoane tari și-ntors cu fundul spre pivniță, se proptea Zahei, care-i făcea vânt din spate cu smucituri scurte și-l mâna spre capul scării proptite de car. Îndată ce butoiul se înclina puțin și scăpăta în jos pe tălpicile scării, oamenii începeau să strige… hooo… hooo… Orbul apuca în mâinile lui căpătâiele funiilor cu care era înfășurat vasul, îl oprea și începea să-l strunească din odgoane, slobozindu-l încetul cu încetul pe scări în jos, după voie și după cum îi spuneau ajutoarele de pe lături… Și-l ducea așa, ca pe un cal în ham, până ce butoiul ori zăcătoarea atingea nisipul pivniței, unde se opreau singure. Atunci îl dau jos și pe Zahei din car, îl coborau în beci ca să împingă vasul până la locul hotărât și să-l ridice pe căpătâie.</p>
<p>Treaba asta cu care alții se căzneau o jumătate de zi, cerând plată mare și cinste îmbelșugată, el o făcea într-un ceas cu o ușurință și o îndemânare de care se dusese vestea.</p>
<p>Îl chemau cârciumarii de pretutindeni. După ispravă urmau beții mari, chefuri crâncene.</p>
<p>Iernile era mai slobod și-și aducea aminte de salonul Brândușii, unde nu-i plăcea. Pezevenghea, pe drept supărată, îl lăsa flămând și aproape îl alunga: cu somnul lui greu și sforăiturile ca de viscol o încurca… Atunci cădea pe capul hangiilor care-l culcau prin grajduri, în podurile cu fân; asta când mai puteau să-l scoale de jos și să-l scoată din prăvălie. Altfel, îl lăsau să zacă acolo în picioarele mușteriilor.</p>
<p>În toamnele următoare, podgorenii care vindeau vinurile în oraș trimiteau întâi de-l aduceau la crame, să le urce buțile în care, ca apoi să coboare cu el împreună la Brăila, unde tot el le căpătuia prin pivnițe. Și nu-l mai lăsau din mână. Îl luau înapoi sus la poverne să le fabrice toată iarna țuica și drojdia. Alt lung prilej de băutură neîntreruptă, ceas de ceas, bărdăcuță cu bărdăcuță.</p>
<br/>
<p>Așa s-a descumpănit viața orbului, ani și ani în șir, nu le-a ținut socoteală, între primăveri și veri petrecute la Brăila, cu scaldă în Dunăre și beții la pescării, și între toamne și ierni scurse pe neștiute între cazanele fierbinți ale velnițelor și capul tot mai turlăcit de aburii rachielor.</p>
<p>Se dezlănțuise din fundurile lui oarbe iarăși omul sălbatec al tinerețelor lui șturlăbate; vechiul păgân, pe care câtva timp nenorocirile și ocna izbutiseră să-l biruie și să-l lege acolo în adânc.</p>
<p>Dragile meleaguri dunărene, cu vânturile lor umede, puternicele ape cu șuietul adânc, jocul înotului voinic care necontenit îl întinerea, hrana cu pește gustos, băuturile tari, dezmățul chefurilor, toate împrejurările și ambianța locurilor și oamenilor unde se-ntorsese și poposise îi răscoliseră drojdiile și puseseră la loc stihia lor nebună, fiara nedomesticită de odinioară care-l stăpânise ca un demon.</p>
<p>Atât numai că insul nou din el, care căpătase amara cumințenie a orbeniei, nu fusese răpus. Sta la o parte, într-un colț din ființa lui, se uita la cestălalt și aștepta. Poate din pricina lui, orbul nu mai bea cu năbădăi, nu mai făcea scandaluri. Se îmbăta potolit, se culca apoi liniștit și dormea supus ca în ocnă.</p>
<p>Din când în când, visa pe Boieru, ori pe Mânza, îndemnându-l de bine. Se scula atunci mâhnit, ofta și cel dintâi pahar îl vărsa pe jos pe podele pentru sufletele lor. Se punea apoi serios pe băutură. De altceva nici nu mai avea grijă. Umbla în zdrențe, până se îndura cineva să-i zvârle o haină care nu-l încăpea, niște pantaloni ce-i veneau doar la genunchi. Mânca ici-colo, dormea de pripas, umbla rătăcit…</p>
<p>Cea din urmă zvâcnire de interes ce mai veghease în el și l-ar mai fi putut scoate din împotmolirea asta, răzbunarea împotriva lui Lagradora, se stinse și ea…</p>
<p>Niște săteni din partea locului, sosiți cu poame de vânzare și trași la hanul lui Varză-Acră, l-au cunoscut și i-au povestit sfârșitul grecului. Trecuse peste moșie răscoalele, pe stăpân l-au tras în țeapă și conacul l-au făcut scrum. Vestea l-a năruit mai mult ca zece beții. Și s-a ticăloșit mai rău. Dar peste noapte, cum se zvârcolea tulburat, i s-a arătat în vis Costea bulgarul care i-a spus atât:</p>
<p>— Mă, frate, să mulțumești lui Dumnezeu că n-ai vărsat sânge de om… Și a pierit.</p>
<p>Orbul s-a gândit o vreme la vorbele visate. Pe urmă le-a uitat.</p>
<p>Trecuseră ani mulți peste el fără să-l doboare. Ajunsese însă de nerecunoscut.</p>
<p>Umbla aproape gol. Se umflase afară din cale, părând mai tăuros, chelise, dinții i se clătinau, burduful burții îi atârna strâns zadarnic de o curea păcătoasă peste cămașa sfâșiată și, îmbătrânit, matofit, zvârlit afară din vreme, se tăvălea din dealurile podgoriilor până-n șesul Brăilei în toate mocirlele de vin și rachiu ale povernelor și cârciumarilor.</p>
<p>Noroc că nu-l lovise nicio boală. Carnea și oasele lui ca oțelul răbdau încă nebuniile neostenite la care le supunea fără milă.</p>
<p>Odată, la o povarnă, lumea adunată povestea despre minunile săvârșite de un popă sfânt dintr-un sat de departe. Se dusese vestea și mulți auziseră. Se înfățișă chiar un pătimaș, ridicat dintr-o dambla grea și tămăduit prin puterea rugăciunilor popii.</p>
<p>Orbul asculta cu gura căscată. Deodată, se aprinse în el și zbucni dorul după minunea vederilor căpătate, râvna vieții lui până ieșise din ocnă. Trânti hârdăul, zvârli capacul și, fără să mai întrebe, strigă răstit:</p>
<p>— Să mă duceți numaidecât acolo…</p>
<p>Din clipa aceea, n-a mai pus rachiu, nici tutun în gură. Și nu s-a mai putut face nimic cu el. Insul cumințit dinlăuntrul lui, care așteptase într-un ungher al beznei împuțite de băutură, ieși, dete brânci nebunului ce pusese stăpânire pe cârmă și-l zvârli afară.</p>
<p>Într-o clipă, Zahei se-ntoarse la sufletul cu care intrase în ocnă.</p>
<p>Era întâia minune și nu cea mai mică.</p>
<p>A doua zi, cu un băiat de mână, orbul porni peste șapte coame de muncele, la popa Fulga din satul Cervoiului.</p>
<br/><br/>
<h3 id="sigil_toc_id_15">note</h3>
<p><a id="nota1" href="#ancora1">1</a> <b>POVARNAGÍU,</b> <i>povarnagii,</i> <abbr>s. m.</abbr> (<abbr>Reg.</abbr>) Persoană care lucrează la o povarnă; proprietar al unei poverne; velnicer. – <b>Povarnă</b> + <abbr>suf.</abbr> <i>-agiu.</i></p>
<p><a id="nota2" href="#ancora2">2</a> <b>VÉLNIȚĂ,</b> <i>velnițe,</i> <abbr>s. f.</abbr> (<abbr>Reg.</abbr>) Instalație rudimentară (la țară) pentru fabricarea rachiului, țuicii, spirtului; povarnă. – Din <abbr>ucr.</abbr> <b>vynnyc’a.</b></p>
<p><a id="nota3" href="#ancora3">3</a> <b>HÂRDẮU,</b> <i>hârdaie,</i> <abbr>s. n.</abbr> Vas făcut din doage de lemn, dintre care două pot fi mai lungi și găurite, servind ca toarte, folosit la păstrarea sau la transportarea lichidelor; ciubăr. ◊ <abbr>Expr.</abbr> <i>A turna</i> (pe cineva) <i>la hârdău</i> (sau <i>la hârdăul lui Petrache)</i> = a băga (pe cineva) la închisoare, a aresta (pe cineva). ♦ Conținutul vasului descris mai sus. – Din <abbr>magh.</abbr> <b>hordó.</b></p>
<p><a id="nota4" href="#ancora4">4</a> <b>PĂRẤNGĂ,</b> <i>părângi,</i> <abbr>s. f.</abbr> Prăjină; <i><abbr>spec.</abbr></i> prăjină, bară cu care se transportă o greutate de către două persoane (pe umeri). ◊ <abbr>Loc. adv.</abbr> <i>În părângă</i> sau <i>de-a părânga</i> = pe umerii a două persoane (cu ajutorul unei prăjini) sau pe umărul unei singure persoane. – <abbr>Lat.</abbr> <b>phalangae.</b></p>
<p><a id="nota5" href="#ancora5">5</a> <b>COFĂIÉL,</b> <i>cofăiele,</i> <abbr>s. n.</abbr> (<abbr>Reg.</abbr>) Cofiță. [<abbr>Pr.</abbr>: <i>-fă-iel</i>] – <b>Cofei</b> + <abbr>suf.</abbr> <i>-el.</i></p>
<p><a id="nota6" href="#ancora6">6</a> <b>CIÚCIUR,</b> <i>ciuciure,</i> <abbr>s. n.</abbr> (Rar) Uluc, jgheab pe care curge apa la un izvor, la o fântână. – Probabil formație onomatopeică.</p>
<p><a id="nota7" href="#ancora7">7</a> <b>BĂRDÁCĂ,</b> <i>bărdace,</i> <abbr>s. f.</abbr> <b>1.</b> Ulcică smălțuită de pământ (cu toartă). <b>2.</b> Varietate indigenă de prune, lunguiețe și puțin strangulate spre coadă. – Din <b>bărdac.</b></p>
<p><a id="nota8" href="#ancora8">8</a> <b>BOȘTÍNĂ,</b> <i>boștine,</i> <abbr>s. f.</abbr> (<abbr>Reg.</abbr>) <b>1.</b> Ceea ce rămâne din fagure după ce s-au scos mierea și ceara. <b>2.</b> Tescovină. [<abbr>Var.</abbr>: <b>hoștínă</b> <abbr>s. f.</abbr>] – Din <abbr>sl.</abbr> <b>voština.</b></p>
<p><a id="nota9" href="#ancora9">9</a> <b>POVÁRNĂ,</b> <i>poverne,</i> <abbr>s. f.</abbr> (<abbr>Reg.</abbr>) Instalație rudimentară pentru fabricat rachiu sau spirt; velniță; <i><abbr>p. restr.</abbr></i> cazan în care se fabrică spirt sau rachiu; clădire în care se află această instalație. – Din <abbr>sl.</abbr> <b>povarĩnja</b> „bucătărie”.</p>
<p><a id="nota10" href="#ancora10">10</a> <b>PRIDIDÍ,</b> <i>prididesc,</i> <abbr>vb.</abbr> IV. (<abbr>Pop.</abbr> și <abbr>fam.</abbr>) <b>1.</b> <abbr>Tranz.</abbr> și <abbr>intranz.</abbr> (De obicei în construcții negative) A fi în stare să ducă ceva cu bine la capăt, să îndeplinească un lucru. <b>2.</b> <abbr>Tranz.</abbr> A năpădi, a asalta, a copleși pe cineva cu ceva. <b>3.</b> <abbr>Tranz.</abbr> A birui, a învinge într-o luptă. ♦ <abbr>Fig.</abbr> A stăpâni; a opri. – Din <abbr>sl.</abbr> <b>prideti.</b></p>
<p><a id="nota11" href="#ancora11">11</a> <b>BORHÓT,</b> <i>borhoturi,</i> <abbr>s. n.</abbr> Totalitatea resturilor provenite din distilarea materiei prime (fructe, cereale) în industria alcoolului, a berii etc. și folosite ca hrană pentru animale. ♦ (Rar; la <abbr>pl.</abbr>) Mațe, măruntaie de porc, de miel etc. necurățate. – <abbr>Et. nec.</abbr></p>
<p><a id="nota12" href="#ancora12">12</a> <b>HĂUÍ,</b> <abbr>pers.</abbr> 3 <i>hăuie,</i> <abbr>vb.</abbr> IV. <span><abbr>Intranz.</abbr></span> A răsuna prelung, a hui; a aui. <i>Brazii, căzînd, fac atîta zgomot, încît hăuie toată pădurea.</i> BOGZA, C. O. 135. <i>Auzeam, din ce în ce mai pierdute, bătăile ciocanelor răsunînd, hăuind în peșteri negre, ca pînă-n măruntaiele pămîntului.</i> SADOVEANU, O. VI 277. – Pronunțat: <i>hă-u-i.</i></p>
<p><a id="nota13" href="#ancora13">13</a> <b>GHILIT<sup>2</sup>, -Ă,</b> <i>ghiliți, -te,</i> <abbr>adj.</abbr> (<abbr>Reg.</abbr>; despre pânză) Care a fost albit (prin muierea în apă și întinderea repetată la soare). – <abbr>V.</abbr> <b>ghili.</b></p>
<p><a id="nota14" href="#ancora14">14</a> <b>TRẤMBĂ,</b> <i>trâmbe,</i> <abbr>s. f.</abbr> <b>1.</b> Bucată mare de pânză sau de stofă (făcută sul); val. <b>2.</b> Dungă, fâșie. <b>3.</b> Val, vârtej de apă, de praf etc. <b>4.</b> Rând, șir, lanț. <b>5.</b> Ceată, grămadă (de oameni), pâlc. – Din <abbr>sl.</abbr> <b>tronba.</b></p>
<p><a id="nota15" href="#ancora15">15</a> <b>CATRÁN,</b> (<b>2</b>) <i>catranuri,</i> <abbr>s. n.</abbr> <b>1.</b> Lichid vâscos de culoare închisă, obținut prin distilarea petrolului, a cărbunilor sau a lemnului; gudron. ◊ <abbr>Expr.</abbr> <i>A se face catran (de mânie</i> sau <i>de supărare)</i> = a se supăra foarte tare. <b>2.</b> Sort de catran (<b>1</b>). <b>3.</b> <abbr>Fig.</abbr> Supărare mare; venin. <i>Are catran la inimă.</i> <b>4.</b> (<abbr>Pop.</abbr>; în <abbr>expr.</abbr>) <i>Catran de...</i> = foarte, extrem de... <i>Catran de scump.</i> – Din <abbr>tc.</abbr> <b>katran.</b></p>
<p><a id="nota16" href="#ancora16">16</a> <b>CĂLĂFĂTUÍ,</b> <i>călăfătuiesc,</i> <abbr>vb.</abbr> IV. <abbr>Tranz.</abbr> A astupa cu calafat găurile dintre scândurile bordajelor sau ale punții unei nave în vederea etanșării. – <b>Calafat</b> + <abbr>suf.</abbr> <i>-ui.</i> <abbr>Cf.</abbr> <abbr>ngr.</abbr> <span>kalafatizo.</span></p>
<p><a id="nota17" href="#ancora17">17</a> (?) <b>STURLUBÁTIC</b>, -Ă, sturlubatici, -ce, adj. (Pop.) Nebunatic, neastâmpărat, zvăpăiat. [Var.: (reg.) sturluibátec, -ă, sturlubátec, -ă, sturluibátic, -ă, șturlubátic, -ă adj.] – Sturluibat + suf. -ic.</p>
<p><a id="nota18" href="#ancora18">18</a> <b>CHIOLHÁN,</b> <i>chiolhanuri,</i> <abbr>s. n.</abbr> (<abbr>Pop.</abbr> și <abbr>fam.</abbr>) Petrecere, chef mare (și zgomotos). [<abbr>Var.</abbr>: <b>chiulhán</b> <abbr>s. n.</abbr>] – Din <abbr>tc.</abbr> <b>külhan.</b></p>
<p><a id="nota19" href="#ancora19">19</a> <b>TRACTÍR,</b> <i>tractire,</i> <abbr>s. n.</abbr> (<abbr>Înv.</abbr>) Han; birt, ospătărie. – Din <abbr>rus.</abbr> <b>traktir.</b></p>
<p><a id="nota20" href="#ancora20">20</a> <b><i>bașord<span>i</span>nă</i></b> <i><abbr>sf</abbr></i> [<abbr>At:</abbr> HEM, <abbr>ap.</abbr> DA / <abbr>V:</abbr> <b><i>~șar~</i></b> / <abbr>Pl:</abbr> <i>~ne</i> / <abbr>E:</abbr> <abbr>nct</abbr>] (<abbr>Reg</abbr>) <b>1</b> (<abbr>Prt</abbr>) Femeie grasă. <b>2</b> (<abbr>Prt</abbr>) Femeie ușuratică <abbr>Si:</abbr> <i>bașoaldă, bașoldină</i>.</p>
<p><a id="nota21" href="#ancora21">21</a> <b>FILFIZÓN,</b> <i>filfizoni,</i> <abbr>s. m.</abbr> (<abbr>Fam.</abbr>) Tânăr cu pretenții de eleganță și cu preocupări neserioase. – Probabil alterare din <abbr>fr.</abbr> <b>vive le son</b> [du canon], refrenul unui cântec revoluționar francez.</p>
<p><a id="nota22" href="#ancora22">22</a> <b>SCLIVISÍT, -Ă,</b> <i>sclivisiți, -te,</i> <abbr>adj.</abbr> <b>1.</b> (<abbr>Pop.</abbr> și fam; despre oameni; adesea substantivat) Dichisit, gătit, aranjat. <b>2.</b> Netezit, lustruit; șlefuit; lucios. – <abbr>V.</abbr> <b>sclivisi.</b></p>
<p><a id="nota23" href="#ancora23">23</a> <b>CIOFLINGÁR,</b> <i>cioflingari,</i> <abbr>s. m.</abbr> (<abbr>Pop.</abbr> și <abbr>fam.</abbr>) Om de nimic, secătură, vagabond. ♦ Epitet ironic pe care țăranii îl dădeau celor care umblau îmbrăcați în haine orășenești. – <abbr>Cf.</abbr> <abbr>germ.</abbr> <span>Schuhflicker</span> „cârpaci”.</p>
<p><a id="nota24" href="#ancora24">24</a> <b>CARAÚLĂ,</b> <i>caraule,</i> <abbr>s. f.</abbr> <b>1.</b> Pază, gardă, strajă. <b>2.</b> Om care face de pază; santinelă, caraulaș. – Din <abbr>bg.</abbr> <b>karaul,</b> <abbr>ngr.</abbr> <b>karaúli.</b></p>
<p><a id="nota25" href="#ancora25">25</a> <b>ZĂPLÁZ,</b> <i>zăplazuri,</i> <abbr>s. n.</abbr> (<abbr>Pop.</abbr>) Gard (de scânduri, de ulucă); ulucă. – <abbr>Et. nec.</abbr></p>
<p><a id="nota26" href="#ancora26">26</a> <b>PEZEVÉNCHI, -CHE</b> <i>pezevenchi, -che,</i> <abbr>s. m.</abbr> și <abbr>f.</abbr> (<abbr>Pop.</abbr>) Om șarlatan, șmecher, escroc, pungaș. [<abbr>Var.</abbr>: <b>pezevénghi, -ghe</b> <abbr>s. m.</abbr> și fi] – Din <abbr>tc.</abbr> <b>pezevenk.</b></p>
<p> <a id="nota27" href="#ancora27">27</a> <b>LÓZIE,</b> <i>lozii,</i> <abbr>s. f.</abbr> Specie de salcie sau de răchită din ale cărei ramuri se fac împletituri. – Din <abbr>ucr.</abbr> <b>lozá.</b></p>
<p><a id="nota28" href="#ancora28">28</a> <b>CÓVRU,</b> <i>covruri,</i> <abbr>s. n.</abbr> (<abbr>Reg.</abbr>) Vizuină, bârlog, cotlon. – <abbr>Cf.</abbr> <abbr>rus.</abbr> <span>krov.</span></p>
<p><a id="nota29" href="#ancora29">29</a> <b>STRĂJÉR, -Ă,</b> <i>străjeri, -e,</i> <abbr>s. m.</abbr>, <abbr>s. f.</abbr> <b>1.</b> <abbr>S. m.</abbr> (în Evul Mediu, în Moldova) Persoană care avea obligația să păzească granițele (muntoase), în schimbul unor scutiri fiscale. ♦ <abbr>P. gener.</abbr> (<abbr>Înv.</abbr> și <abbr>pop.</abbr>) Paznic, strajă. <b>2.</b> <abbr>S. m.</abbr> și <abbr>f.</abbr> (<abbr>Înv.</abbr>) Tânăr care aparținea străjeriei. <b>3.</b> <abbr>S. m.</abbr> Construcție formată dintr-un grup de stâlpi de lemn, montată lângă piciorul unui pod de lemn, pentru a-l apăra de loviturile plutelor. [<abbr>Var.</abbr>: (<abbr>înv.</abbr>) <b>strejár</b> <abbr>s. m.</abbr>] – <b>Strajă</b> + <abbr>suf.</abbr> <i>-ar.</i></p>
<p><a id="nota30" href="#ancora30">30</a> <b>EDÉC,</b> <i>edecuri,</i> <abbr>s. n.</abbr> <b>1.</b> Odgon lung cu care se leagă de catarg sau de babalele din proră o ambarcațiune sau o navă pentru a fi remorcată de pe mal împotriva curentului unui curs de apă. ◊ <abbr>Expr.</abbr> <i>A trage la edec</i> = a remorca o ambarcațiune sau o navă de pe mal cu un odgon împotriva cursului apei. <i>A fi la edecul cuiva</i> = a depinde cu totul de cineva, a fi la remorca cuiva. <b>2.</b> Lucru care se găsește de multă vreme într-o gospodărie; lucru necesar, <i><abbr>p. ext.</abbr>,</i> persoană (indispensabilă) care se găsește de multă vreme undeva. – Din <abbr>tc.</abbr> <b>yedek.</b></p>
<p><a id="nota31" href="#ancora31">31</a> <b>ALIȘVERÍȘ,</b> <i>alișverișuri,</i> <abbr>s. n.</abbr> (<abbr>Fam.</abbr>) Vânzare, negoț, afaceri (reușite). – Din <abbr>tc.</abbr> <b>alıșveriș.</b></p>
<p><a id="nota32" href="#ancora32">32</a> <b>TOCÁ,</b> <i>toc,</i> <abbr>vb.</abbr> I. <b>1.</b> <abbr>Tranz.</abbr> A tăia în bucăți foarte mărunte. <b>2.</b> <abbr>Tranz.</abbr> <abbr>Fig.</abbr> (<abbr>Fam.</abbr>) A cheltui fără chibzuială, a risipi bani, averi. ♦ A duce pe cineva la ruină, obligându-l la cheltuieli nechibzuite; a face pe cineva să sărăcească. <b>3.</b> <abbr>Intranz.</abbr> și <abbr>tranz.</abbr> A bate, a ciocăni, a lovi. ♦ <abbr>Fig.</abbr> A flecări, a sporovăi. ◊ <abbr>Expr.</abbr> <i>A-i toca cuiva la ureche</i> (sau <i>la cap)</i> sau <i>a toca pe cineva la cap</i> = a spune mereu același lucru, a bate pe cineva la cap cu același lucru, a plictisi. <i>A toca la verzi și uscate</i> sau <i>a toca câte-n lună și-n soare</i> = a vorbi mult și fără rost. <b>4.</b> <abbr>Intranz.</abbr> A bate toaca. ◊ <abbr>Expr.</abbr> <i>Unde popa nu toacă</i> = foarte departe. ♦ (Despre o armă) A bubui la intervale dese; a păcăni. ♦ (Despre păsări) A produce un zgomot caracteristic prin lovirea repetată a celor două părți ale ciocului. – <abbr>Lat.</abbr> *<b>toccare.</b></p>
<p><a id="nota33" href="#ancora33">33</a> <b>CREP,</b> (<b>3</b>) <i>crepuri,</i> <abbr>s. n.</abbr> <b>1.</b> Cauciuc natural, de culoare albă-gălbuie, din care se fac tălpi pentru încălțăminte. <b>2.</b> Țesătură subțire, încrețită, din fire de mătase sau de lână suprarăsucite. ◊ <i>Crep satin</i> = țesătură cu una dintre fețe mată și cu cealaltă lucioasă. ♦ Bucată dintr-o asemenea țesătură, de culoare neagră, care se poartă la braț, la rever sau la pălărie în semn de doliu. <b>3.</b> (La <abbr>pl.</abbr>) Sorturi de crep (<b>2</b>). – Din <abbr>fr.</abbr> <b>crêpe.</b></p>
<p><a id="nota34" href="#ancora34">34</a> <b>HÓRBOTĂ,</b> <i>horbote,</i> <abbr>s. f.</abbr> (<abbr>Reg.</abbr>) Dantelă. [<abbr>Var.</abbr>: <b>hórbodă, órbotă</b> <abbr>s. f.</abbr>, (rar) <b>hórbot</b> <abbr>s. n.</abbr>] – Din <abbr>pol.</abbr> <b>forbot.</b></p>
<p><a id="nota35" href="#ancora35">35</a> <b>LANGOÁRE</b> <i><abbr>s.f.</abbr></i> (<i>Rar</i>) Privire galeșă și tristă. ♦ Apatie, moleșeală. [<abbr>Cf.</abbr> <abbr>fr.</abbr> <i>langueur,</i> <abbr>it.</abbr> <i>languore</i>].</p>
</body>
</html>