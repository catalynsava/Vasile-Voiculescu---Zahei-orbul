<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>XI în vârtejurile puhoaielor</title>
    <link rel="stylesheet" href="../Styles/style.css"/>
</head>
<body>
<hr/>
<h2>XI în vârtejurile puhoaielor</h2>
<p class="paragraf1">Umblau aproape de o săptămână, nici ei nu știau bine pe unde. Căutau, spunea Panteră, să iasă în drumul mare al Brăilei. Dar mințea. Cârmea mereu în sus spre munte. Ce-i trebuia lui alt balamuc ? Cu crâșmari uciși, ascunziș în păpurișul bălților, fugă în țară streină?</p>
<p>Avea de gând să-l plimbe pe orb prin lume, până-n iarnă, amânând să-l treacă Dunărea pe gheață. Până atunci au să se legene între câmp și deal. Vinde sus la munte bucatele pe care le capătă cu cerșetoria aici la șes. Pe urmă se întoarce cu căruța încărcată cu poame luate de la munteni și le desface cojanilor. Nici nu se poate negustorie mai ușoară și mai cu câștig.</p>
<p>Satele, toate la fel de albe și de liniștite, îi primeau cu voie bună și-i îndestulau cu de-ale gurii și cu gologani. Când se milogea Panteră, când trâmbița cu glasul lui argintiu băiețașul. Dricul căruței se umplea de merinde, ca și burțile oamenilor și bârdanul<sup><a id="ancora1" href="page012.html#nota1">1</a></sup> calului.</p>
<p>Începură a se ivi coline dulci, pe urmă dealuri ușoare. Câte un urcuș potolit punea gloaba la grea încercare.</p>
<p>Orbul mocnea în el, părând că nu bagă de seamă schimbările, întreba numai pe unde sunt și dacă mai e mult până-n șleaul Brăilei. Că de acolo înainte îi duce el. De la o vreme ogrăzile oamenilor îi întâmpinau cu sumedenie de pomi roditori, cireși, caiși, zarzări și pruni, încărcați de poame verzi. Țigănușul pofti să ciordească și opri într-un cot dosnic. Panteră gândi că pentru vreo nevoie. Copilul sări gardul și își umplu sânul cu rogodele<sup><a id="ancora2" href="page012.html#nota2">2</a></sup>. Se-ntoarse ronțăind și puse câteva în mâna orbului.</p>
<p>— Mănâncă și dumneata, nene orbule, să vezi ce bune sunt…</p>
<p>Orbul pipăi și se încruntă.</p>
<p>— De unde le-ai luat?</p>
<p>— De ici din grădină, e pomii plini, făcu nevinovat copilul. De-aia am oprit.</p>
<p>Zahei se-ntoarse mânios:</p>
<p>— Unde mă duci tu, Panteră? La munte?</p>
<p>Ăsta o sfecli.</p>
<p>— P-aici m-au îndreptat oamenii. Se vede c-am rătăcit. Dar nu-i nimic. Poate e mai bine. Pe-aici n-a ajuns buhul isprăvii tale, și n-avem a ne teme, i-o întoarse el cu amărăciune.</p>
<p>— Mă, cu mine să nu te joci…</p>
<p>Atât îi spuse Zahei și-și încleștă fălcile. Dar la cel dintâi popas, cum auzi glasuri streine, orbul întrebă unde sunt și încotro se află drumul Brăilei.</p>
<p>— Hei, apăi ce căutați la noi ? îl dumeriră oamenii. Se cheamă că ați urcat în părțile Buzăului. Dacă mai mergeți înainte, intrați sub munte.</p>
<p>— Atunci ce să facem?</p>
<p>Sătenii îl lămuriră cum s-o ia, încotro să cârmuiască, pe unde să întoarcă, ca să dea în șoseaua națională care duce din Buzău drept la Brăila.</p>
<p>— Numai vedeți că trebuie să treceți apele Buzăului prin vad, că podul e rupt, îi învegheară<sup><a id="ancora3" href="page012.html#nota3">3</a></sup> oamenii. A plouat potop la munte și apele au dărâmat zăgazurile și au luat podul, lămureau ei pe călători. Dar s-a făcut vad bun mai din vale. Puteți cerca să treceți.</p>
<p>Din om în om, cu întrebări, ocoluri și încurcăreli, scornite de Panteră, ajunseră la malul râului. Podul, într-adevăr, rupt și târât departe. Dincolo, o mândrețe de sat resfirat în lunca mănoasă. S-auzeau cotcodăceli, măcăiau rațe, gâgâiau gâște, zbierau oi, răgeau vaci.</p>
<p>— Chiaburime, nu glumă, gândi tare Panteră.</p>
<p>Și asta îl îndemnă să treacă. Odată dincolo, vede el cum o sucește din nou ca să amâie Derventul și Brăila. Se dete jos să se odihnească vita și să cerceteze vadul. Se vedeau urme proaspete de roți și copite. Trecuse deci cineva mai înainte. Se uită în dreapta. Cerul negru de nori care coborau iute spre ei. Ploua iar la munte.</p>
<p>Era pe la amiazi. Pe malul celălalt, zoreau câțiva gospodari cosind o livadă drept în fața lor.</p>
<p>— Ce zici, Zahei, încercăm?</p>
<p>— Intră, îl îndemnă orbul. La nevoie, vă scot eu în spate.</p>
<p>— Trebuie să trecem, hotărî Panteră. Ne apucă ploaia.</p>
<p>Se sui el lângă copil, pe scândura din față, apucă hățurile și mână calul… Acum se auzea un huiet mare venind către ei… Vita supusă intră în apă, scăpătă dintr-odată până la burtă într-o bulboană și se opri. Sub șfichiurile biciuștii, picioarele calului bălăcăreau zadarnic în loc.</p>
<p>— S-a potmolit. Sări jos, Zahei, că ești prea greu, și împinge.</p>
<p>Orbul coborî, plescăind apele, puse umărul și urni căruța.</p>
<p>— Mână, mă, strigă el, că o duc eu din spate.</p>
<p>— E mare al dracului, înjură mânios Panteră… Și mână. Calul se opinti și ieși la un râniș<sup><a id="ancora4" href="page012.html#nota4">4</a></sup>, unde apa îi venea numai până la genunchi. Apoi porni înainte, încet, spre mijlocul râului.</p>
<p>— Am scăpat, se bucură slăbănogul.</p>
<p>Dar huietul creștea mânios, răsfrânt de malurile râpoase. Panteră privi uluit în toate părțile. Întrebă ceva pe Zahei, strigă la copil. De-atâta larmă, nu-și mai auzeau glasurile.</p>
<p>Muncitorii de dincolo îi văzuseră. Alergau încoace și încolo pe mal, le făceau semne cu mâinile arătând în dreapta, strigau… Dar de atâta huiet nu se-auzeau nici ei.</p>
<p>Venea mare Buzăul.</p>
<p>Umflată ca o creastă uriașă, neagră-vânătă, unda se rostogolea furioasă înaintea puhoiului, sosită aci, la douăzeci de pași. După ea, apele năboiau<sup><a id="ancora5" href="page012.html#nota5">5</a></sup> sodom<sup><a id="ancora6" href="page012.html#nota6">6</a></sup>. Într-un iureș nebun, unda îi izbi, se roti în jurul căruței cuprinzând-o într-un ochi, unde ea stete câteva clipe neclintită în inima vârtejului. Apoi unda trecu vijelioasă înainte, lăsând căruța pe seama urdiilor<sup><a id="ancora7" href="page012.html#nota7">7</a></sup> de ape ce veneau dezmățate după ea. Orbul simți că i-o smulge cineva mai puternic din mâini.</p>
<p>Întâi, săltată ca pe niște umeri de apele înalte, apoi umplută cu clocot de valuri, lemne și spume la un loc, dată de câteva ori peste cap și repezită în nămestiile năprasnice la vale, căruța pieri cu oameni cu tot.</p>
<p>În urmă, albia se împlini din mal în mal, noian. Ai fi zis un iezer<sup><a id="ancora8" href="page012.html#nota8">8</a></sup> liniștit, dacă n-ai fi amețit privind iuțeala sălbatecă cu care apele alergau urlând. Departe, se mai văzură două roate rostogolite, ieșind afară parcă să ceară ajutor. Hăul puhoaielor le înghiți iar… Apoi nimic…</p>
<p>Oamenii de pe malul dimpotrivă priveau încremeniți.</p>
<p>Deodată, din mijlocul vârtejurilor, se desfăcu o undă mai mică, o spinare subțire de apă, o șuviță de șuvoi aparte, pusă de-a curmezișul balaurilor de puhoaie și bătând către mal… Un braț ieși… Apoi se scufundă.</p>
<p>„Un înecat pe care-l mai saltă valurile”, crezu lumea.</p>
<p>Din nou, ceva viu se zbătu sub apă, să iasă.</p>
<p>— Calul, strigară privitorii. Calul, săracul…</p>
<p>— Aș, un pește mare amețit de izbitură… Un somn, țipau alții, aținându-se.</p>
<p>— Ba un trunchi de copac.</p>
<p>Și lumea lărmuia ațâțată.</p>
<p>Brațul se arătă curând din nou, apoi celălalt… Amândouă vânzoleau acum nahlapii<sup><a id="ancora9" href="page012.html#nota9">9</a></sup>…</p>
<p>Un cap se ivi, se afundă… iar ieși mai la vale și tot mai spre mal…</p>
<p>— Un om… un om…</p>
<p>Câțiva alergară cu prăjini și căngi.</p>
<p>Se deslușea, prin tulbureala spumegătoare, un trup luptând crâncen cu năboiul.</p>
<p>— Aici… încoace… urlau toți, îndemnând. Satul întreg alerga să vază ceea ce nu se mai pomenise.</p>
<p>— De nu l-ar izbi vreun trunchi, vreun bolovan, îl căina lumea.</p>
<p>Orbul se războia avan cu urgia. Se dete iar la fund și ieși din inima furiilor mai aproape de mal. Cercă să prinză fundul cu picioarele, dar vijelia apelor i le fură pe dedesubt și-l târî iar.</p>
<p>Din nou se cufundă, ca să răsară la câțiva pași mai lângă țărm.</p>
<p>Oamenii aprinși nu mai tăceau…</p>
<p>— Grozav înotător…</p>
<p>— Strașnic voinic… Și-l strigau necontenit la ei.</p>
<p>În sfârșit, picioarele pipăiră un fund mai temeinic și se înțepeniră ca niște proptele de zăgaz în calea zăporului.</p>
<p>— Na, ține, apucă… îl îndemnau toți, aruncându-i funii, întinzându-i prăjini…</p>
<p>Orbul, cufundat până la gură, sta acum neclintit, cu apele mâloase șiruindu-i din păr, de pe frunte, din sprâncene, din tot capul năclăit.</p>
<p>— Nu vede, se văita lumea. L-a orbit nomolul. L-a amețit izbitura…</p>
<p>El auzi, în sfârșit, vorbă… Se îndreptă prin apa până la gât cu luare-aminte spre glasurile ce-l hăiau. Nu ridica o labă până ce n-o înfigea pe cealaltă în nisip. Atunci abia o mișca încet, târând-o grăpiș de fund, fără să părăsească pământul. Dacă ar fi ridicat piciorul, apa de deasupra mai repede i l-ar fi luat pe dedesubt, i l-ar fi furat și iar l-ar fi răsturnat. Pe când așa, sta cu amândouă ca pe o temelie alunecătoare. Apele de la fund, mai potolite de frecușul cu pământul și mai domoale ca cele ce-i băteau grumajii, îl îngăduiau să înainteze prin ele.</p>
<p>Acum ieșise cu pieptul întreg. Mâinile lui întinse bâjbâiau să apuce ceva și nu nemereau. În sfârșit, se săltă singur și izbuti să se cațere pe mal. Se scutură și așteptă în picioare.</p>
<p>Oamenii, bărbați, femei, copii, îl împresurară, întâmpinându-l cu chiote de izbândă. El nu vedea lumea strânsă să-l privească și nu se rușina de goliciunea lui. Leoarcă de apă, cămașa și izmenele și le sfâșiase ca să nu-l încurce la înot, nu tremura, nu gâfâia. Ceru numai apă să bea și să se spele…</p>
<p>— Mă, se mirau de el, se vede că n-a înghițit deloc de vreme ce îi e sete…</p>
<p>Toți îi admirau puterea și-i lăudau bărbăția.</p>
<p>— Brava! Așa ceva n-a văzut Buzăul de când curge el pe valea asta; și-a găsit stăpânul.</p>
<p>— Ba l-a mai biruit o dată taurul boierului, aminti cineva.</p>
<p>— Aș, apele nu erau mari ca acu.</p>
<p>— Du-te, Ileană, acasă, nu te mai zgâi la el, că-l deochi, porunci un bărbat muierii. Și trimite pe cineva cu o cămașă, că ăsta văz că nu știe să-și acopere rușinea, măcar cu mâna…</p>
<p>Oamenii tot nu băgau de seamă că izbăvitul e orb.</p>
<p>— Unde sunt tovarășii mei ? întrebă Zahei.</p>
<p>— Păi, cu repezeala cu care-i duc apele, mâine sunt la Galați. Afară numa dacă nu i-o zvârli umflați la cotul Șiretului…</p>
<p>— Înecați? și glasul lui Zahei tremură… Și copilul?</p>
<p>— Și copilul… Toți… Cu cal cu tot…</p>
<p>Nu-i mai trebuia nimic… Nici apă, nici îmbrăcăminte.</p>
<p>Orbul se trânti cu fața-n jos și porni să plângă.</p>
<br /><br />
<p><a id="nota1" href="page012.html#ancora1">1</a> <b>BURDUHÁN,</b> <i>burduhane,</i> <abbr>s. n.</abbr> (<abbr>Pop.</abbr> și <abbr>fam.</abbr>) Stomacul animalelor rumegătoare; burduf (<b>6</b>); <i><abbr>p. ext.</abbr></i> burtă (<b>1</b>); bârdan. [<abbr>Var.</abbr>: <b>burdihán</b> <abbr>s. n.</abbr>] – <b>Burduh</b> + <abbr>suf.</abbr> <i>-an.</i></p>
<p><a id="nota2" href="page012.html#ancora2">2</a> <b>ROGODÉLE</b> <abbr>s. f.</abbr> <abbr>pl.</abbr> (<abbr>Pop.</abbr>) Fructe mărunte, poame de tot felul. – <abbr>Et. nec.</abbr></p>
<p><a id="nota3" href="page012.html#ancora3">3</a> <b><i>înveghe<span>a</span></i></b><i> <abbr>vr</abbr></i> [<abbr>At:</abbr> PAMFILE, C. Ț. 250 / <abbr>Pzi:</abbr> <i>~gh<span>e</span>z</i> și <i>~v<span>e</span>ghi</i> / <abbr>E:</abbr> <i>în- + <b>veghea</b></i>] (<abbr>Mol</abbr>; <abbr>Buc</abbr>) <b>1</b> A băga de seamă. <b>2</b> A lua aminte. <b>3</b> A se feri să facă un rău. <b>4</b> A se învăța minte. <b>5</b> A se cuminți.</p>
<p><a id="nota4" href="page012.html#ancora4">4</a> <b>RENÍȘ,</b> <i>renișuri,</i> <abbr>s. n.</abbr> (<abbr>Reg.</abbr>) <b>1.</b> Mulțime de semințe de salcie. <b>2.</b> Strat de nisip sau de pietriș pe fundul apelor curgătoare. – <b>Renie</b> + <abbr>suf.</abbr> <i>-iș.</i></p>
<p><a id="nota5" href="page012.html#ancora5">5</a> <b>NĂBOÍ<sup>2</sup>,</b> <i>năboiesc,</i> <abbr>vb.</abbr> IV. <abbr>Intranz.</abbr> și <abbr>refl.</abbr> (<abbr>Reg.</abbr>) <b>1.</b> (Despre ape; la <abbr>pers.</abbr> 3) A se revărsa, a inunda, a potopi. <b>2.</b> (Despre ființe) A năvăli, a se năpusti. – Din <b>năboi<sup>1</sup>.</b></p>
<p><a id="nota6" href="page012.html#ancora6">6</a> <b>SODÓM</b> <abbr>s. n.</abbr> (<abbr>Pop.</abbr>) Mulțime, sumedenie (de oameni, de animale); cantitate mare (din ceva), Prăpăd, nenorocire, pustiire; <i><abbr>p. ext.</abbr></i> potop. – Din <abbr>sl.</abbr> <b>Sodomŭ.</b></p>
<p><a id="nota7" href="page012.html#ancora7">7</a> <b><i><span>u</span>rdie</i></b> <i><abbr>sf</abbr></i> [<abbr>At:</abbr> (<abbr>a.</abbr> 1646) IORGA, S. <abbr>D.</abbr> V, 182 / <abbr>Pl</abbr>: <i>~ii</i> și (<abbr>înv</abbr>) ~ / <abbr>E:</abbr> <abbr>nct</abbr>] <b>1</b> Oaste (mai ales de turci sau de tătari) <abbr>Si:</abbr> <i>ordie</i>. <b>2</b> Tabără militară. <b>3</b> Hoardă (<b>2</b>). <b>4</b> Mulțime mare (de oameni) <abbr>Si:</abbr> <i>ceată</i> (<b>19</b>), <i>gloată</i> (<b>1</b>), <i>droaie</i> (<b>2</b>). <b>5</b> (<abbr>Reg</abbr>) Familie (numeroasă).</p>
<p><a id="nota8" href="page012.html#ancora8">8</a> <b>IÉZER,</b> <i>iezere,</i> <abbr>s. n.</abbr> Lac adânc (de munte). – Din <abbr>sl.</abbr> <b>jezerŭ.</b></p>
<p><a id="nota9" href="page012.html#ancora9">9</a> <b>NAHLÁP,</b> <i>nahlapi,</i> <abbr>s. m.</abbr> (<abbr>Reg.</abbr>) Val sau vârtej (mare) făcut de o apă curgătoare. – <abbr>Et. nec.</abbr></p>
</body>
</html>