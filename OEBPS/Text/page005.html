<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>IV Popa Gioarsă</title>
    <link rel="stylesheet" href="../Styles/style.css"/>
</head>
<body>
<hr/>
<h2>IV Popa Gioarsă</h2>
<p class="paragraf1">Mai era puțin până la Buna Vestire<sup><a id="ancora1" href="page005.html#nota1">1</a></sup>. Panteră zorea la mantia orbului. Un guler mare de samur, destul de chelbos, șterpelit de cine știe unde, avea să-i dea măreția compromisă de stofa și croiala proastă. O cingătoare de catifea stacojie cu o cataramă în paftale de aramă adăoga ceva de vlădică<sup><a id="ancora2" href="page005.html#nota2">2</a></sup>.</p>
<p>În dârdora pregătirilor, pică popa Gioarsă de la biserica mahalalei apropiate. Vremea se înmoinase<sup><a id="ancora3" href="page005.html#nota3">3</a></sup>, ciuruia la streșini și cocioabele parcă pluteau în noroiul cleios al gropii. Ici-colo, câte un bolovan șoldiu<sup><a id="ancora4" href="page005.html#nota4">4</a></sup> însemna cărarea pe unde puteai răzbi. Altfel, îți lăsai acolo în mocirlă încălțămintea sau, dacă aveai cizme, intrai până la carâmbi<sup><a id="ancora5" href="page005.html#nota5">5</a></sup>.</p>
<p>Bătrâiorul, obișnuit cu stările localnice, sărea sprinten din piatră în piatră și nu se lăsa până nu pătrundea peste tot. Afară de zi întâi când purcedea cu botezul, el făcea și în cursul lunii un fel de inspecții inopinate cătunului. Asta din mai multe pricini.</p>
<p>Întâi fiindcă se prăpădea după țigăncile tinere. Au ceva arzui<sup><a id="ancora6" href="page005.html#nota6">6</a></sup> în ele și sunt și mai ieftine. Popa era văduv și își agonisea, în chip de slujnică, câte o țiitoare scoasă din groapa gunoaielor. Când, sătulă de zgârcenia și de alte cusururi ascunse ale popii, fetișcana fugea cu bocceaua încărcată de rufe, așternuturi și alte mărunțișuri, păgubașul alerga la cătun. N-avea obicei să se plângă poliției. Știa că pe fugară nu o mai găsește, dar își căuta singur din casă în casă câte unul din lucrurile dosite.</p>
<p>Al doilea, cu prilejul cercetărilor, ochea o nouă țigăncușă și punea pe Paraipanca ori pe altă codoașă<sup><a id="ancora7" href="page005.html#nota7">7</a></sup> să i-o aducă. Pentru asta, nu se da înapoi de la nicio cheltuială. Aleasa lui lua locul de gospodină. Și, după pilda înaintașelor, o ștergea și ea curând, ca să dea rând și câștig altor urmașe.</p>
<p>Se vede că popa pe lângă pagube avea și bucurii, că nu se da bătut. Se făcea că nu pricepe șmecheria și se arăta mulțumitor să fie păcălit iar de o nouă slujnicuță.</p>
<p>Al treilea, cotrobăind prin casele țiganilor, da uneori peste lucruri de preț: mătăsuri, broderii, blănuri scumpe. Descoperea argintării, giuvaericale, odoare de aur și nestemate, pe care le cumpăra pe nimic de la borfașii grăbiți să scape cât mai repede de ele.</p>
<p>— Ce să-ți dau pe gioarsele astea? zicea popa cântărind ceasornicul, ori broșa sau inelele, cu ochii în altă parte, ca să nu i se citească în ei prețul adevărat care îi sticlea în priviri.</p>
<p>Și nasul i se ascuțea ca un clonț de pradă. De aici porecla de popa Gioarsă. Cu „gioarsele” adunate, popa se pricepea să facă un mic negoț, pe picior. Avea enoriașele lui pricepute să desfacă marfa în alte mahalale, pe ascuns și fără primejdie.</p>
<p>Popa intra astfel cu mâna goală în cătun, jăluindu-se că a fost jăfiiit, și se întorcea cu buzunarele borțoase de marfa bună și căutată. Până seara, pica și țigăncușa la așternut.</p>
<h3 class="sigil_not_in_toc">*</h3>
<p>De data asta, popa a tras ca din întâmplare la cocioaba lui Paraipan. A deschis fără să ciocănească și să mai întrebe. Blagoslovi și se prefăcu că nu știe nimic de orbul care sta înțelenit pe lavița de lângă perete. Panteră sări în fața lui să-l acopere. Dar namila din dosul lui i se revărsa pe toate laturile.</p>
<p>— Ce-i cu voinicul ăsta? Nu l-am mai zărit până acum la voi, Paraipane.</p>
<p>Paraipan, încurcat, tăcea.</p>
<p>— E luptător la circ ? Că am văzut în oraș niște afișe cu vreo zece uriași ca el. Ăsta, când s-o ridica drept în picioare, îți sparge tavanul, glumi popa ca să mai încălzească gheața cu care era primit.</p>
<p>— E un prieten al meu, păși cu scumpătate la vorbă Panteră.</p>
<p>— Păi tu trebuia să fii la vremea asta în spital, i-o întoarse popa. De ce ai ieșit?</p>
<p>— Pentru niște treburi.</p>
<p>— Ale tale ori ale ăstuia? și arătă pe orb. Că meșteșugul tău n-are căutare acuma. La vară, când s-or deschide comediile. Și cum te cheamă, voinice ?</p>
<p>Nu răspunse nimeni.</p>
<p>— Încotro mergi, omule?</p>
<p>Panteră fierbea.</p>
<p>— Are necazuri mari, părinte, nu-i arde de vorbă.</p>
<p>— Ești tutorele lui? De ce răspunzi pentru el? Ia dă-te la o parte să vorbesc eu cu el.</p>
<p>— Da’ ce ești dumneata, pricoror? Ce ai cu tainele lui? se oțărî Panteră.</p>
<p>— N-am nimic. Dar poate o fi având ceva de spus. De ce să-l împiedici tu? Sunt duhovnic, se îndreptă popa spre Zahei. Dacă te apasă ceva pe suflet, mărturisește fără teamă.</p>
<p>Orbul sta înainte, țeapăn.</p>
<p>— Lasă-l, părinte, în pace, se amestecă și Paraipan.</p>
<p>— Îi fac ceva dacă mă uit la el? Voinic om și frumos, adause popa. S-ar face treabă bună cu el. De ce-l ascundeți? se hotărî, în sfârșit, preotul s-o curme cu vicleniile. Și o tăie drept.</p>
<p>— Parcă eu nu știu că e orbul cu care a fugit slăbănogul din spital.</p>
<p>Sufletul lui Panteră îngheță.</p>
<p>— Mi s-a spovedit noru-ta, Ruța, și mi-a spus tot, Paraipane. Și pe tine te credeam om cu minte și cu cap, mă Panteră. Ce-o să faci tu singur cu orbul în spinare ? Am venit să te-ajut. Adu pe orbul ăsta la mine. Cum te cheamă, omule ?</p>
<p>Și se întoarse spre Zahei.</p>
<p>Orbul nu deschise gura.</p>
<p>— Îmi place, continuă popa, și-și plescăi limba. Îi stă bine. Ăsta înmoaie inima oricât de împietrită. Aduceți-l între milogii mei: îi dau locul din frunte. Îi ticluiesc o poveste cu niște peripeții și niște minuni de pomină. Și-i facem și lui un rost pe lume.</p>
<p>Toți tăceau cu nasul în pământ și-l ascultau.</p>
<p>— Țiu câteva predici anume pentru el, să curgă gârlă milosteniile. Vă fac și vouă parte dreaptă.</p>
<p>Și-i privi zâmbăreț, pe rând.</p>
<p>— Dar, cum văgăuna asta a voastră e peste mână și n-are cine orbecăi cu el du-te-vino, dimineața și seara prin zăpezi și noroaie, îl mutăm la mine. Îi închiriez chilerul<sup><a id="ancora8" href="page005.html#nota8">8</a></sup> de lângă pivniță… Pe nimica toată.</p>
<p>Cei doi cumetri rămăseseră stâlpiți, cu fălcile încleștate.</p>
<p>— Nu fiți capsomani<sup><a id="ancora9" href="page005.html#nota9">9</a></sup> și gândiți-vâ bine.</p>
<p>Orbul, cu capul în piept, începea să se ridice greoi. Popa, bucuros, blagoslovi de plecare, stăruind viclenos:</p>
<p>— Uite, orbul a și priceput. Vă aștept mâine-poimâine, că vin Paștii… Și nu vă mai îngrijorați… îl ferchezuiesc eu să nu-l mai cunoașteți… Ca pe un vlădică…</p>
<p>Dar n-apucă să sfârșească, că, deodată, orbul se urni de pe laviță cu răcnetul:</p>
<p>— Stai că-ți dau eu ție vlădică.</p>
<p>Și cu o înjurătură grozavă se-ntinse, lungind mâinile dincotro venea vorba, să apuce.</p>
<p>Paraipan și Panteră se făcură mușuroaie prin colțuri. Popa Gioarsă pieri ca o stafie pe ușă.</p>
<p>Slăbănogul lăsă pe Zahei să bâjbâie puțin, apoi ieși cu fereală, îl liniști și-l sărută pe amândoi obrajii.</p>
<br/><br/>
<p><a id="nota1" href="page005.html#ancora1">1</a> <b>BÚNA VESTÍRE</b> <abbr>n. pr.</abbr> <abbr>f.</abbr> Numele sărbătorii creștine (25 martie) închinate vestirii nașterii lui Isus Hristos; blagoveștenie. – <b>Bună</b> + <b>vestire</b> (după <abbr>sl.</abbr> <i>blagovĕștenije).</i></p>
<p><a id="nota2" href="page005.html#ancora2">2</a> <b><i>vlăd<span>i</span>că</i></b> <i><abbr>sm</abbr></i> [<abbr>At:</abbr> PSALT. 129 / <abbr>V:</abbr> (<abbr>îvp</abbr>) <b><i>vlăd<span>i</span>c</i></b>, (<abbr>înv</abbr>) <b><i>vlad<span>i</span>c</i>, <i>vlad~</i>, <i>vled~</i></b> / <abbr>Pl</abbr>: <i>~ici</i> / <abbr>G-D</abbr>: <i>~căi</i>, <i>~<span>i</span>cii</i>, <i>~<span>i</span>cei</i>, <i>~<span>i</span>chii</i> / <abbr>E:</abbr> <abbr>slv</abbr> <b>владыка</b>] <b>1</b> (<abbr>Înv</abbr>) Persoană aflată la conducerea unui stat <abbr>Si:</abbr> <i>cârmuitor</i> (<b>5</b>), <i>domnitor</i> (<b>1</b>), <i>stăpânitor</i>. <b>2</b> (<abbr>Îe</abbr>) <b>De la ~ până la opincă</b> Din toate clasele sociale. <b>3</b> (<abbr>Îae</abbr>) Toți, fără nici o deosebire. <b>4</b> (<abbr>Îvp</abbr>) Arhiereu (<b>1</b>). <b>5</b> (<abbr>Îvp</abbr>; <abbr>spc</abbr>) Episcop<sup>1</sup> (<b>3</b>). <b>6</b> (<abbr>Îvp</abbr>; <abbr>spc</abbr>) Mitropolit. <b>7</b> (<abbr>Îvp</abbr>; <abbr>pgn</abbr>) Preot.</p>
<p><a id="nota3" href="page005.html#ancora3">3</a> <b>MÓINĂ,</b> (<b>2</b>) <i>moine,</i> <abbr>s. f.</abbr> <b>1.</b> Timp mai călduros și umed, care urmează iarna după o perioadă de îngheț; <i><abbr>p. gener.</abbr></i> timp umed și cețos; moloșag. <b>2.</b> Teren agricol lăsat necultivat unul sau mai mulți ani (pentru a-și spori proprietățile productive). ♦ (<abbr>Pop.</abbr>) Ogor. – <abbr>Cf.</abbr> <span>moale.</span></p>
<p><a id="nota4" href="page005.html#ancora4">4</a> <b><i>șold<span>i</span>u, ~<span>i</span>e</i></b> [<abbr>At:</abbr> COSTINESCU / <abbr>V:</abbr> (<abbr>reg</abbr>) <b><i>~d<span>â</span>i, ~d<span>â</span>u</i></b> / <abbr>Pl:</abbr> <i>~<span>i</span>i</i> / <abbr>E:</abbr> <b><i>șold<sup>1</sup></i></b> + <i>-iu</i>] (<abbr>Reg</abbr>) <b>1-3</b> <i><abbr>a</abbr></i> (<abbr>D.</abbr> animale sau, rar, <abbr>d.</abbr> oameni) Șoldit (<b>1-3</b>). <b>4</b> <i><abbr>a</abbr></i> (<abbr>Pex</abbr>) Schilod. <b>5-6</b> <i><abbr>av</abbr></i> Soldiș (<b>1-2</b>). <b>7-8</b> <i><abbr>a</abbr>, <abbr>av</abbr></i> Șchiopătat<sup>2</sup> (<b>2-3</b>). <b>9-10</b> <i><abbr>a</abbr></i> (<abbr>Fig</abbr>; <abbr>d.</abbr> obiecte) Șoldit (<b>4-5</b>).</p>
<p><a id="nota5" href="page005.html#ancora5">5</a> <b>CARẤMB,</b> <i>carâmbi,</i> <abbr>s. m.</abbr> <b>1.</b> Partea superioară a cizmei care îmbracă gamba piciorului până aproape de genunchi. <b>2.</b> Fiecare dintre cei doi drugi paraleli ai loitrei, în care intră spetezele carului. <b>3.</b> Fiecare dintre cei doi drugi paraleli ai scării, în care intră fusceii. – <abbr>Lat.</abbr> <b>*calamulus</b> <i>(&lt; calamus</i> „trestie, arc, prăjină”).</p>
<p><a id="nota6" href="page005.html#ancora6">6</a> <b><i>arzúi, ~úie</i></b> [<abbr>At:</abbr> MACEDONSKI, O. III 25 / <abbr>Pl:</abbr> ~ / <abbr>E:</abbr> <b><i>arz</i></b> + <i>-ui</i>] (Rar) <b>1</b> <i><abbr>a</abbr></i> Înfocat. <b>2</b> <i><abbr>sn</abbr></i> (<abbr>Îs</abbr>) <i>Vremea -ului</i> Vremea când se făceau plângeri împotriva domnului țării de către boieri sultanului.</p>
<p><a id="nota7" href="page005.html#ancora7">7</a> <b>CODÓȘ, -OÁȘĂ,</b> <i>codoși, -oașe,</i> <abbr>s. m.</abbr> și <abbr>f.</abbr> (<abbr>Pop.</abbr>) <b>1.</b> Persoană care mijlocește prostituția; proxenet. <b>2.</b> Codiță (<b>2</b>). – Din <abbr>tc.</abbr> <b>kodoș.</b></p>
<p><a id="nota8" href="page005.html#ancora8">8</a> <b>CHILÉR,</b> <i>chilere,</i> <abbr>s. n.</abbr> (<abbr>Reg.</abbr>) <b>1.</b> Încăpere mică la casele țărănești, folosită drept cămară. <b>2.</b> Încăpere mică și joasă aflată în dosul casei țărănești, folosită ca locuință. – Din <abbr>tc.</abbr> <b>kiler.</b></p>
<p><a id="nota9" href="page005.html#ancora9">9</a> <b><i>capsomán, ~ă</i></b><i> <abbr>smf</abbr></i> [<abbr>At:</abbr> CARAGIALE, <abbr>S. N.</abbr> 34 / <abbr>Pl:</abbr> <i>~i, ~e</i> / <abbr>E:</abbr> <abbr>ns</abbr> <abbr>cf</abbr> <abbr>alb</abbr> <i>kaps</i>] (<abbr>Prt</abbr>) <b>1</b> Persoană încăpățânată <abbr>Si:</abbr> <i>captalan</i> (<b>12</b>). <b>2</b> Om prost.</p>
</body>
</html>