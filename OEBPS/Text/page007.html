<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>VI Popas</title>
    <link rel="stylesheet" href="../Styles/style.css"/>
</head>
<body>
<hr/>
<h2>VI Popas</h2>
<p class="paragraf1">Vremea se îndulcise. Soarele pripea<sup><a id="ancora38" href="note.html#nota38">38</a></sup>. Sub sălciile înverzite, mâțișorii scuturați ca niște omizi trosneau sub tălpi și împrăștiau un ușor miros amărui.</p>
<p>Orbul învățase câteva drumuri. Ieșea singur dis-de-dimineață la malul lacului, unde sta nemâncat până noaptea târziu, când trebuia să-l aducă acasă cu sila. Veghea c-o undiță în mână.</p>
<p>Boarea lină a lacului, plescăitul apelor, izul de baltă, tremurul sforii cu nada în capătul cufundat, îl umpleau de dor și nefericire. Amintiri pline de viață dunăreană îl potopeau. Zbor cu lotca<sup><a id="ancora39" href="note.html#nota39">39</a></sup>, îmbrățișări cu valurile, izbânzi la pescuit, lumina și libertatea care dau drumul nestânjenit puterii din el, să miște, slobodă, brațele tari, și-i mânase picioarele neostenite… Unde erau? Știa el: lumina se plimba afară, juca în solzii valurilor stârnite de vânt, da ocol malurilor, când pe cel unde sta el, când pe cel dimpotrivă, se anina în păienjenișul crengilor înmugurite. O căuta, o simțea lângă el, o urmărea cu arzime, gata s-o pipăie, fără s-o poată prinde.</p>
<p>Atunci o ciudă amarnică îl frământa. Ce ? Numai ochii sunt pe lume? Și iar se căznea, așa orb, s-o afle. Dar nu se putea decât să și-o închipuie. Nu uitase cerul. Ridica și rotea ochii lui alburii într-acolo, nu izbutea decât să dibuie o plăpândă, slabă atingere, ca o mângâiere. Mai dulce, mai subțire, alta decât tremurul gâdilitor care-i furnica pielea. Și pricepea cu uimire că deosebește astfel lumina de căldură, până atunci pentru el amestecate, una și aceeași.</p>
<p>Pornea pe firul ăsta de pricepere, care-l ducea în adâncul lui. Se pomenea ajuns pe un alt tărâm, în lumea cu lumina lăuntrică, unde nu era nevoie de ochi. Călca întâia oară, uluit, meleagurile lui proprii, unde nu mai străbătuse nimeni…</p>
<p>— Ce faci, nene orbule, striga copilul de lângă el, că fuge peștele cu nada!</p>
<p>Dar orbul nu se sinchisea. Mâna care ținea trestia îl însoțea în călătoria depărtată din sinea lui, unde nu se prinde pește. Degetele nu simțiseră smucitura și undița se afunda târâtă de vânatul scăpat.</p>
<h3 class="sigil_not_in_toc">*</h3>
<p>Paștele sosea cu bogățiile lui de jale și bucurii. Până la Dumineca Luminată, femeile își boceau prin toate cimitirele morții. Pretutindeni numai lumânări aprinse, colivi, artose<sup><a id="ancora40" href="note.html#nota40">40</a></sup> și colaci. Dar de la înviere înainte se veseleau mai ales bărbații, cu chefuri și chiolhane<sup><a id="ancora41" href="note.html#nota41">41</a></sup> prin cârciumi și pe la completuri<sup><a id="ancora42" href="note.html#nota42">42</a></sup>. Din amândouă, și din plâns, și din petreceri, ieșeau câștiguri bune pentru milogi. Până și cei mai nevoiași și mai nemernici se întorceau cu traistele doldora și bani în buzunare.</p>
<p>Zahei se împotrivea să mai cerșească. Mai ales că i se spusese că trebuie să intre sub ascultarea lui Jachetă. Pentru asta, era nevoie să se despartă de Panteră și să părăsească groapa gunoaielor. N-avea cine să se fâțâie cu el de colo până colo, dimineață-seară în oraș și înapoi. Patronul îl oprea la el și îl culca undeva lângă biserica hotărâtă, să fie tot timpul acolo la îndemână, cum cerea interesul meseriei, din zori și până noaptea târziu, când lumea iese de la denii.</p>
<p>Orbul nu s-a lăsat înduplecat decât cu greu.</p>
<p>— N-am strâns destui bani să pornim unde ceri tu, îl dăscălea Panteră. Ca să trecem la Dervent și pe urmă să colindăm Brăila, trebuie pe puțin mia de lei. Dunărea nu se trece pe degeaba…</p>
<p>— O trec înot, noaptea, se-nflăcăra orbul.</p>
<p>— Tu. Dar eu?</p>
<p>— Te iau pe umerii mei.</p>
<p>— Asta nu. Trebuie să momim grănicerii noștri și pe ai bulgarilor, să ne treacă cu barca. De unde parale, dacă nu cerșim acum? Altfel, ne cer pașaport scump ca ochii din cap.</p>
<p>— Bine, punea orbul capul în pământ. Da’ după Paști pornim.</p>
<p>— Pornim, dacă avem cu ce. Atârnă de câți bani adunăm, se da repede înapoi Panteră, cu alte planuri în minte.</p>
<h3 class="sigil_not_in_toc">*</h3>
<p>Paștele, ca și celelalte praznice petrecute cu zarvă, certuri și bătăi între cerșetori, n-a adus mare pricopseală.</p>
<p>Zahei a stat mut și surd. Ursuz tot timpul, n-a întins mâna s-o bage în ochii trecătorului, altfel nepăsător. Nu s-a mierloit pentru sănătatea miluitorilor. Ochii, gura, urechile lui le ținea zăvorâte. Și el, întreg, de piatră.</p>
<p>Jachetă, ca să risipească impresia rea și să-i îndreptățească purtările, îi atârnase de piepții mantiei o tăbliță pe care scria: „Orb, mut și surd din naștere!” Inscripția lămurea lumea care, înduioșată, îi lăsa un ban în strachina de la picioare. Lui Zahei îi spusese că tăblița este o icoană făcătoare de minuni.</p>
<p>După sărbători, noul patron n-a știut cum să scape mai repede de un cerșetor așa de păgubos și l-a trimis înapoi lui Panteră cu câțiva zeci de lei înnodați în batistă. Pe deasupra cu certificat verbal de incapacitate și purtare rea. Adică aflaseră toți stăpânii de cerșetori că nu e bun de nimic și nu-l mai primeau în tagmă.</p>
<p>Pentru Panteră era falimentul.</p>
<p>Orbul și-a luat din nou în stăpânire locul de pe marginea bălții, cu undița în mână și gândurile aiurea, pe tărâmurile cu lumină lăuntrică.</p>
</body>
</html>