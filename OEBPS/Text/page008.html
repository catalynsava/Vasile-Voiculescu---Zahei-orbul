<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>VII Vânătorii de lipitori</title>
    <link rel="stylesheet" href="../Styles/style.css"/>
</head>
<body>
<hr/>
<h2>VII Vânătorii de lipitori</h2>
<p class="paragraf1">Groapa gunoaielor se golea. Oamenii se risipeau în toate părțile. Unii în oraș să strige haine vechi, ori să cânte că repară ghete sau pun cozi la topoare. Ăștia țineau locul cucilor care vesteau primăvara prin dumbrăvile satelor și crânguri. Țigăncile cu coșuri de flori și răsaduri în cap ca niște pupeze moțate umpleau ulițele. Copiii ieșeau să vânză semințe și floricele. Dar cei mai mulți hoinăreau la întâmplare, umblând după ce le pica înainte, munci sau ciordeli, ori și una, și alta. Unii nu se mai întorceau seara. Nestatornici, mâneau veseli pe unde-i apuca noaptea, pe cheiuri, sub poduri, în ganguri, prin grădini și ruine. Purtau sub zdrențe nu numai foamea de pâine. Duceau cu ei o altă flămânzeală, de libertate, aventură și depărtări. Miragii ce-i mânau la voia întâmplării prin țară, unde rătăceau până ce iarna le trăgea în față obloanele de ger. Atunci se întorceau la groapa lor.</p>
<p>Sorocul plecării lui Panteră nu sosise. El era legat de alți tovarăși pe care-i aștepta mai târziu.</p>
<p>În casa lui Paraipan se punea acum la cale, ca în toți anii, vânătoarea de lipitori. Copiii erau strânși de pe maidane, se renunța la negustoria de fiare vechi și pregătirile se sfârșeau repede cu raderea părului de pe picioarele gloabei, ca să se prinză lipitorile de ele. La copii nu era nevoie. Dihăniile trăgeau la carnea lor fragedă fără să li se mai facă înlesniri și pofteli. Anul acela, lipitorile se căutau grozav și aveau preț urcat pe piață. Un toptangiu neamț cumpăra cât de multe, cu grămezile, pentru nevoile unei case de medicamente din Germania, care scotea din ele anume doctorii. În timp ce frecau cu săpun pulpele mârțoagei, Zahei tocmai ieșea din casă.</p>
<p>— Mergi cu noi, nene orbule? țipă un băiețel…</p>
<p>Atât i-a fost de-ajuns lui Panteră, care se plesni cu palma peste frunte că nu se gândise.</p>
<p>— Cum nu, îl luăm și pe el. Vii și tu Zahei cu noi, îi spuse aproape poruncitor, privindu-i picioarele vânjoase cu mușchii umflați, gata să plesnească pielea.</p>
<p>Caravana porni din zori să colinde bălțile din jurul Bucureștilor. Intrau în marginea mlaștinei întâi copiii cu calul de căpăstru. Apa senină la față se tulbura numaidecât, cercuri-cercuri, de nomolul scormonit din fund. După el, cu bățul în mână, încet și dibuind cu tălpile mâlul moale, se lăsa Zahei. Sub labele lui, nomolul făcea clef-clef, grohăind înfundat.</p>
<p>— Pe-aici, nea orbule, îl îndemnau puradeii fericiți…</p>
<p>Panteră și Paraipan rămâneau pe mal supraveghind operația.</p>
<p>— Mai la dreapta…</p>
<p>— Mai la stânga… strigau ei de sus, călăuzind pâlcul.</p>
<p>— Stați pe loc, poruncea bătrânul.</p>
<p>— Zahei, intră mai la adânc, îndemna Panteră.</p>
<p>— Acum opriți-vă.</p>
<p>Vânătorii trebuiau să rămână nemișcați o bucată de vreme, ca să se limpezească apele. Noroiul stârnit cădea iar la fund și da pas lipitorilor să iasă la pradă. Dar copiii puși pe joacă, pe jumătate voioși, pe jumătate speriați, bălăceau necontenit picioarele, le trăgeau afară, săreau… Cei mai fricoși, cum simțeau o gâdilătură, o zbugheau sau se apucau de coama gloabei și i se săltau în spinare, câte doi-trei, ciorchine, deodată.</p>
<p>— Lăsați, mă, calul, că-l deșălați, îi mustra stăpânul.</p>
<p>Neastâmpărul îi cuprindea însă și pe ceilalți, mai mărișori,</p>
<p>care făcuseră pe vitejii. Acum simțeau și ei numai furnicături și înțepături pe picioare. O tuleau atunci și ei, țipând, afară. Unii cu câteva dihănii negre-verzui înfipte în piele, alții cu nimic. Fetițele mai îndrăznețe rămâneau chicotind în apă, până ce Paraipan le scotea cu înjurături, ca să culeagă vânatul. El smucea cu dibăcie, câte două-trei deodată, lipitorile abia aninate, care i se zvârcoleau în palmă, și repede le arunca într-un borcan. Apoi îi îmbrâncea pe copii iar în apă.</p>
<p>Uneori le arăta el însuși cum să facă. Intra binișor în balta limpede, pășea lin abia mișcând tălpile ca să nu deștepte nomolul ațipit la fund, și numai aștepta. Prin cleștarul rece începeau</p>
<p>numaidecât zvâcnituri, scurte fulgerări negre; lipitorile care simțiseră carne. Le înhăța aproape mai înainte ca să se agate, vânturându-și mâinile după ele. Dar lecția nu prindea.</p>
<p>Numai calul și orbul stăteau liniștiți, fără să le pese. Amândurora le făcea plăcere scalda și răcoarea în care se simțeau slobozi. Carnea trudită a mârțoagei se odihnea și se înviora ca într-o baie. Pulpele orbului tremurau desfătate de mângâierile apei. Ar fi rămas acolo bucuros toată ziua. Îl scoteau cu de-a sila. Zahei ieșea cu picioarele negre de viermii lacomi, înfipți în ele cu tot dinadinsul.</p>
<p>— Vezi, dacă n-asculți să ieși la timp? îl dojeneau prietenii. Uneori erau nevoiți să-l presare cu sare, ca să dezbere vânatul de pe el. Numai așa lipitorile își dădeau drumul din carnea lui.</p>
<p>Încurajați de nepăsarea orbului și supunerea calului, copiii intrau iar, se risipeau prin băltoace și începeau să-și culeagă singuri ori unul altuia lipitorile de pe picioarele lor sfrijite.</p>
<p>Așa îi apuca seara. Multe seri de-a rândul. Ajungeau cu prefirarea bălților până departe spre apus în heleșteiele Ciorogârlei, la răsărit, dincolo de apele Scroviștei și lacurile Țigăneștilor. Acolo le mijea mănăstirea ca o arătare din basme, răsfrângându-și zidirile-i albe cu turle roșii în apele rumenite de apusuri.</p>
<p>Copiii nu se mai sfiau acum nici de șerpi. Îi culegeau ca pe niște curelușe negre cu care se încingeau, îi atârnau colan pe după gât, sau îi răsuceau brățări, încolăciți pe brațe și mâini.</p>
<p>Se întorceau noaptea, împleticindu-se, sleiți de sânge, rupți de foame, dar voioși, cu sânul cămășilor doldora de melci și scoici. Calul abia târând picioarele se clătina sub dăsagii cu borcane și damigene pline cu marfa, lipitori veșnic neastâmpărate, necontenit gata să se strecoare afară și să fugă.</p>
<p>În curte, gloaba cădea dihăinată, cu botul într-un maldăr de fân verde, și închidea ochii. Nu-i mai ardea de mâncare. Oamenii tăbărau pe mămăligă și pe strachina cu ciorbă de pește amestecată cu buruieni. Copiii adormeau cu lingurile în mâini și se culcau toți afară sub stelele strălucite care le sorociseră soarta.</p>
<p>Curând n-au mai luat calul. Îi economiseau sângele și puterile. Picioarele lui Zahei erau de-ajuns pentru toate lipitorile bălților.</p>
</body>
</html>