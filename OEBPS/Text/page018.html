<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>Ocna</title>
    <link rel="stylesheet" href="../Styles/style.css"/>
</head>
<body>
<hr/>
<h2>Ocna</h2>
<p class="paragraf1">Cu cătușe de mâini și picioare, Zahei fu strămutat de la pușcăria orașului la ocnă, unde să-și ispășească pedeapsa. Aici l-au luat în primire și, în loc de nume, i-au dat un număr săpat cu fierul roșu în carnea umărului. Osânditul n-a scos o vorbă, nu s-a apărat, n-a tresărit măcar. Apoi, ca orice ucigaș, a fost închis întâi singur, într-o celulă, sub supraveghere, până ce aveau să se dumirească asupra firii și apucăturilor lui.</p>
<p>Dar chiar de la început s-au ivit greutăți neașteptate. Trebuia un paznic anume care să stea de el, să-l ajute la mâncare, să-l dădăcească. Altfel, orbul nu s-ar fi mișcat pentru nicio nevoie a lui. Ceilalți, când erau uitați ori se întârzia cu hrana, urlau, înjurau, băteau în ușă. El sta nepăsător ca un buștean, nu spunea, n-aștepta nimic. Dacă ar fi fost de capul lui, s-ar fi lăsat să moară de foame.</p>
<p>— Hai, omule, mănâncă… îl îndemna paznicul, înmuiat de blânda lui împietrire. Și îi punea lingura într-o mână, cu blidul în cealaltă. Lanțul dintre ele nu-l împiedica deloc. El ducea de câteva ori la gură, se oprea și le da înapoi, fără un cuvânt.</p>
<p>— Mai ia, mă, ce dracu!… Vrei să-ți slobod cătușele?</p>
<p>— Nu! răspundea molcom. Și iar se făcea stană.</p>
<p>Gardianul nu înțelegea. Își închipuia că pe osândit îl chinuie o grozavă mustrare de cuget.</p>
<p>Și în fiecare zi aceeași bătaie de cap cu el. Numai o dată întrebase dacă la ocnă se află biserică și popă care să slujească. Și primise cu mare părere de rău răspunsul că nu sunt.</p>
<p>Gardianul dase deci de știre mai departe despre purtarea noului sosit. Directorul cercetă, se încredință de neobișnuita lui pășnicie și nepăsare, se minună cum de s-a făcut greșeala să se trimită un orb la ocnă, când sunt alte așezăminte pentru asemenea criminali, și porunci să i se dezlege mâinile.</p>
<p>— Pentru asta, nu era nevoie de d-ta, spuse Zahei, când temnicerul șef veni cu cheia să-i descuie cătușele. Își răsuci singur pumnii în loc, scrâșni și cu o smucitură lanțul se rupse. Ferecatul își desfăcu brațele în lături.</p>
<p>Omul se trase înspăimântat să nu-l zdrobească și pe el.</p>
<p>— Dar mie mi-e totuna, zise orbul, alcătuindu-și mâinile la loc. Și împietri iar.</p>
<p>Întâmplarea făcu vâlvă și stârni uimire între condamnați. Mulți, mai ales din cei voinici, plini de trufie, nu-i dau crezare.</p>
<p>— Lasă, o să vedem noi, mârâiau între ei.</p>
<p>Peste puțin l-au trecut la muncă. Într-o luni dimineața fu scos de mână din celulă și rânduit în șiragul ocnașilor ce coborau printr-o hrubă în văgăuna muntelui de sare. Soții n-avură însă timp să-l privească, căci și aici numaidecât altă încurcătură. Orbul nu vedea și deci nu putea fi lăsat singur, cu tot felinarul înfipt în piept. Trebuia dus de mână, călăuzit și apărat să nu se prăvălească de pe pridvoarele înalte, spânzurate deasupra hăurilor, drumuri tăiate parte din stânca de sare, parte întocmite din scânduri, șerpuind în jos de-a lungul pereților ocnei, din galerie în galerie, în imensă spirală, până în fundul negru, unde bubuiau izbiturile târnăcoapelor.</p>
<p>Slujbașii răspunzători nu cutezară să-l dea în seama cârdului: ar fi fost îndeajuns un ghiont, o piedică. Ocnașii sunt răi și cruzi așa degeaba, din senin.</p>
<p>Se hotărâră să-l ia cu hârzobul<sup><a id="ancora1" href="#nota1">1</a></sup>, o cutie mare, mânuită cu vârtej, pe odgoane de sârmă, care se cufundă ca o găleată în puțul ce duce drept în inima adâncului, de unde iese înapoi încărcată cu sloiuri de sare. De ea se foloseau numai funcționarii și oaspeții de seamă. Așa că pe Zahei l-au despărțit de turma ce s-a prelins cu zăngănit de fiare, între caraule, pe gârliciul<sup><a id="ancora2" href="#nota2">2</a></sup> ducând sub pământ și l-au luat în lădoiul plimbător.</p>
<p>După golul simțit în capul pieptului și lungul scârțâit al scripetelui, orbul și-a dat seama la ce prăpăstioasă adâncime se lasă. Încolo, bezna cu scânteieri de diamante, zidurile ca ale palatelor din basme, bolțile amețitoare sub care se clătinau, ca un candelabru coborâtor, gurile cu răsuflet tot mai rece și mai negru ale găurilor de galerii părăsite din pereții găunoși pe lângă care alunecau, sâmburii de lumină mișcători ca niște licurici în fundul ce părea că urcă ca să le iasă în întâmpinare. Toată spăimântătoarea măreție de negre catedrale scobite unele în altele și unele peste altele cu năprasnice văzduhuri oarbe, închise în miezul muntelui, i-au rămas necunoscute.</p>
<p>Hârzobul s-a oprit cu zguduituri și l-a lepădat într-o vastă încăpere rotundă, ca o peșteră, un fel de adâncă răspântie luminată de felinare, din care plecau galeriile cele de mai jos, unde ocnașii ajunseseră cu lucrul. Acolo, împărțiți pe echipe, se înfundau după ce li se da târnăcoape, topoare, lopeți, să scormonească măruntaiele pământului. Bufnituri înfundate, huruituri de bolovani năruiți, icnete și opinteli, gemete de cărucioare cu osiile neunse se amestecau cu îndemnuri și porunci într-o atmosferă apăsătoare cu gust sărat și iz de păcură, duhnită din rărunchii răscoliți ai muntelui.</p>
<p>La început, Zahei n-avea nici aici rost. Nu vedea, ca să poată mânui o unealtă primejdioasă ca târnăcopul ori toporul, la ce depărtare să se ție de perete, cum să izbească jur-împrejur steiul<sup><a id="ancora3" href="#nota3">3</a></sup>, cât să-l poată desprinde fără să se năruie peste el. Dând orbiș ar fi lovit în tovarăși, i-ar fi stâlcit sub darabii<sup><a id="ancora4" href="#nota4">4</a></sup> clătinați, fără să le știe striga la timp „varda<sup><a id="ancora5" href="#nota5">5</a></sup>“! - „păzea". Până la urmă i-au găsit totuși o îndeletnicire: să împingă cărucioarele cu sarea din galerie până la lada hârzobului, unde, bâjbâind, a ajuns repede să o și încarce. Pipăia întâi ca pentru o măsurătoare, apoi cuprindea și umfla dintr-odată în brațe gogeamite bolovanul, pe care nu l-ar fi urnit trei-patru oameni decât cu pârghiile. Prubuluia<sup><a id="ancora6" href="#nota6">6</a></sup> cât trebuie să se ridice și să se salte, ca să-l azvârle drept unde trebuia, fie în cărucior, fie în hârzob, când ajungea cu încărcătura la el. Cumpăna sta într-un anume simț al tuturor mușchilor lui înțelegători. Tovarășii, paznicii, supraveghetorii îl priveau uimiți. Orbul se dovedea neprețuit: voinic peste măsură, supus, harnic și neobosit. Ocnașii n-aveau niciun interes să muncească. Pregetau, se lăsau pe tânjeală, se prefăceau betegi, obosiți și se puneau jos la cea mai mică trudă. Ca să-i pornești și să-i duci, trebuia gura, uneori biciul. La fiecare cărucior se înhămau șase. Doi în față, trăgeau și suflau greu. Doi din spate împingeau, gata parcă să le iasă sufletul. Doi pe laturi ajutau și sprijineau încărcătura, cu ifose de muscă la arat. Cu Zahei n-a mai fost nevoie decât de unul singur, care să vadă drumul și să cârmească. Sarcina toată o ducea el din urmă, împingând. Și roțile duruiau…</p>
<p>Ocnașii se strigau unii pe alții, lăsau treaba și alergau să caște gura, ca la panoramă.</p>
<p>— Halal om! ziceau unii… Brava lui.</p>
<p>— Parcă-i locomotivă, îl lăudau câțiva.</p>
<p>— Ba e un prost, că se boșorogește degeaba. Și ce dovedește cu asta? Parcă noi n-am putea? Dar nu vrem, bodogăneau fruntașii, privindu-l pe sub sprâncene, și se întorceau la scorburile lor scuipând cu năduf.</p>
<p>Asta însemna că Zahei nu ajunsese cetățean al ocnei. Ceilalți nu-l primiseră soț bun și tovarăș. El nu știa. Dar slujbașii cunoșteau legile ce-și făurise obștea osândiților. Orice nou-sosit era întâmpinat cu ură și răutate, batjocorit și chinuit fără milă, trecut prin probe și încercări, pus la corvezi scârnave, siluit și pângărit, la cheremul și pentru plăcerile bestiale ale tuturor. Un fel de ucenicie până ce insul se roade, se așază, își tocește colțurile, își găsește rostul între ceilalți care se obișnuiesc cu el și-i dau încredere. Numai apoi e ridicat la rangul de ocnaș adevărat.</p>
<p>Dacă Zahei ar fi fost ca toți oamenii, slujbașii nu s-ar fi sinchisit de ce avea să i se întâmple: și-ar fi câștigat singur locul, cu pumnii sus, cu spinarea încovoiată, după fire și puteri. Stăpânirii nu-i păsa de micile neînțelegeri și bătăi nelipsite la început. Treceau. Și până la urmă ocnașii trebuiau să se potolească și să se înțeleagă. Dar acum, în cazul neobișnuit al orbului, cârmuirea se simțea oarecum îndatorată să-i acorde protecția ei.</p>
<p>Seara, după îndeplinirea canonului de muncă, condamnații, aduși în curtea închisorii, aveau îngăduința să se miște, un ceas, slobozi în aer și lumină. Apoi numărați, trecuți ca oile la strungă<sup><a id="ancora7" href="#nota7">7</a></sup>, erau despărțiți în trei pâlcuri și vârâți la culcare în trei clădiri deosebite, niște magazii lungi cu pereți groși de piatră, găuriți tocmai sus, sub acoperiș, de rare ferestruici împletite cu zăbrele de fier încrucișate. Odată închiși acolo, rămâneau toată noaptea de capul lor. Până dimineața nimeni nu s-ar fi amestecat peste ei, orice s-ar fi întâmplat. Paznicii, după ce îi încuiau, se retrăgeau în camera lor, din altă clădire. Soldații de santinelă vegheau, unii în curte, alții afară, în gheretele cocoțate pe zidurile înalte ce înconjurau, ca pe o cetate, închisoarea.</p>
<p>Fiecare ceată era dată în seama unui fruntaș ales dintre ocnași, care să-i ție de scurt și să păstreze disciplina. El își lua răspunderea pentru tot ce se petrece în căprăria lui. Acești vătafi se impuneau aproape de la sine, dintre cei mai voinici, mai tari de fire și mai ambițioși osândiți. De obicei, cruzi, trufași, ahtiați de putere, ei își țineau strânși în chingi supușii, ca să placă stăpânilor de la care căpătau în schimb unele înlesniri și mici răsplăți, îndeosebi cinci parale pe zi, peste cele zece cât primea pentru munca lui condamnatul de rând. Nu era lucru ușor să stăpânești o gloată de oameni care gustaseră sânge vărsat de mâinile lor. Dar împrejurările îi sileau chiar pe cei mai dârzi să se plece. Cei slabi se încovoiau, lingușitorii se gudurau făcând căpeteniei toate gusturile. Pe cei primejdioși, prin forță sau alte însușiri, starostele și-i câștiga luându-i sfetnici și ajutoare. Ceilalți, înțelegători, trebuiau să consimtă. Și își înnodau toți la un loc interesele, strânși în jurul unuia dintre ei - cel mai reprezentativ -, măguliți, ca de un soi de hatâr, de această amăgitoare autocârmuire, amintitoare de vremea când umblau slobozi în bande.</p>
<p>Astfel, fiecare grup se închega, cel puțin fățiș, într-o pașnică obște ascultătoare, ceea ce pentru administrație era de-ajuns. Asupra micilor răzvrătiri, pizme și uri lăuntrice, se închideau ochii, lăsându-le să le dezlege pe înfundate pumnii „monitorului". De altfel, condamnații se fereau să facă scandaluri și neorânduieli prea mari. Astea aduceau după ele pedepse grele, suta de lovituri cu frânghia udă la spate, carceră cu obezi<sup><a id="ancora8" href="#nota8">8</a></sup> de mâini și picioare, nemâncare timp de trei zile, urmate de scăderea tainului de hrană la jumătate și chiar la sfert.</p>
<p>Când neînțelegerile din sânul grupului ajungeau prea departe, fără putință de potolire, cei neînduplecați erau strămutați în altă ceată, sub alt vătaf. Uneori, după bătăi mari, o clică potrivnică izbutea să răstoarne voievodul și să înalțe altul, pe care, de obicei, stăpânirea - ca să nu-și facă singură greutăți - se învoia să-l recunoască.</p>
<p>În seara aceea, ocnașii, doi câte doi, își zornăiau lanțurile prin curtea pătrată, închisă de toate părțile cu clădiri. Pe trei laturi dormitoarele condamnaților, pe a patra administrația și cazarma soldaților, printr-o sală a căreia convoiul deținuților trebuia să se prefire zilnic, când pleca și când venea de la ocnă. Era singurul loc, păzit de două uși ferecate și de santinele, pe unde se putea pătrunde în cutia fioroasă - curtea - întemnițată de ziduri. Numai deasupra, sus, ca și cum s-ar fi ridicat un chepeng<sup><a id="ancora9" href="#nota9">9</a></sup>, se deschidea peste el cerul magic, de un albastru adânc ca al mării, spre care se înălțau toți ochii, chiar ai paznicilor și santinelelor de pe margini.</p>
<p>Atunci fu adus Zahei, însoțit de supraveghetorul principal. I se scoseseră fiarele de la picioare. Călca încet, cu pază, ațintit, ca și cum și-ar fi trimis, iscoadă, simțurile înainte și le aștepta răspunsul. Hainele vărgate, prea strâmte, țipau pe el și-l arătau în lumina serii mai înalt, scoțându-i la iveală, pe mădularele-i ciclopeene, mușchiulatura năzdrăvană. La vederea uniformei cu galoane, ocnașii se opriră, făcură drepți și rămaseră cu gurile căscate.</p>
<p>— Unde-i Boieru? strigă slujbașul.</p>
<p>Numaidecât se desfăcu, dintre ai săi, căpetenia uneia din echipe. Un ins voinic, tăuros, gros, cu fața mare și lătăreață, plină aproape toată cu o perie deasă de fire galbene și țepoase - barba -, peste care își trecea tot timpul dosul mâinilor, semn că-l mânca. La fiecare frecare curgea o mătreață, pulbere albă de sare încuibată acolo. Și omul se simțea stânjenit: îl rădeau o dată pe săptămână - duminica - și ar fi trebuit cel puțin o dată pe zi, așa de repede îi creșteau barba și mustățile. Tichia, alunecată într-o parte de pe căpățâna turtită, acoperea ștrengărește fruntea scundă, până la sprâncenele blonde, la fel de sărate, sub care ochii, aciuiați într-un fel de colaci de grăsime îngrămădită acolo, însemnau abia două neastâmpărate găurele negre de ciur. Spătos, înalt, cu coșul pieptului larg și puțină burtă, el se înțepeni militărește în fața șefului, uitând să-și desfacă pumnii ce-i atârnau de o parte și de alta a coapselor ca două căpățâni de miel.</p>
<p>— Boierule, îi grăi slujbașul cu o oarecare condescendență, uite, îți dau pe noul venit în pază. E orb. Ai grijă și caută-i un tovarăș bun, să-l ajute. Pare om liniștit și de înțeles.</p>
<p>Și încercă să-l împingă pe Zahei spre ocnaș, dar nu-l putu clinti.</p>
<p>Pușcăriașii, deși pricepeau că toată solemnitatea asta se desfășoară numai fiindcă se ivise o împrejurare neașteptată și că noul sosit, deși ocnaș, are ca oricare orb musai nevoie de cârmuitor, priveau totuși înciudați. Fiecare își amintea cum fusese zvârlit, la intrare, fără multă vorbă, cu picioare în dos, în mijlocul haitei.</p>
<p>— Bine. Lăsați pe mine, s-a făcut, îmi iau asupra-mi toate.</p>
<p>— Stai, urmă galonatul. În fiecare dimineață, călăuza îl va duce cu hârzobul și seara la fel, orbul nu poate urca și coborî ca voi.</p>
<p>— Ba pot! sună grav glasul lui Zahei. Nu mai intru în cutie. Merg cu ei, numai să-mi arate cum. Unde-i Boieru?</p>
<p>Și, spre uimirea tuturor, făcu un pas către osândiți, cu mâna întinsă.</p>
<p>Împotrivirea față de rânduiala autorităților și mai ales lepădarea unei mari înlesniri, ca să împartă soarta celorlalți, stârni admirație, câștigându-i dintr-odată bunăvoința tovarășilor, care-l împresurară și-l luară cu ei.</p>
<p>Boieru, nu doar că ar fi fost mai omenos ca ceilalți - dimpotrivă -, dar mai viclean, mai diplomat, se căznea, pentru anume joc de interese ale lui, să-și ascundă cruzimea și violențele sub o înfățișare de om deosebit, oarecum ales. Își luase pe cât putea o ținută nobilă, afecta purtări distinse, cu ifose de mărinimie și dezinteres cu care făcea praf pe tovarăși, oameni de rând: de unde porecla de Boieru. Fanfaron, dar și chibzuit, își scornise legenda cum că, băiat de familie, învățase carte și avusese un rost în lumea bună, de unde căzuse lovit de o ursită nedreaptă. Toate minciuni.</p>
<p>Aproape nici el nu mai ținea minte din ce noroi de mahala răsărise. Trică Ciozvârtă de odinioară, ciomăgaș și cuțitar precoce, cu o haită de maidanagii după el, de pe atunci șef, spaima completurilor și a cârciumarilor. Până să-l ia în armată, înjunghiase vreo trei rivali. Dezertor, se ascunsese cu nume schimbat în orașele mari, înjghebase bande în fruntea cărora da lovituri îndrăznețe, călcări și jafuri, îmbinate cu crime grozave. Până ce, vândut de o ibovnică părăsită, se alese cu munca silnică pe viață.</p>
<p>Cârmuirea ocnei ținea însă seama de pretinsa lui boierie, care îl îndatora să-și stăpânească, oarecum, brutalitatea și năbădăile ca să-și merite numele pe temeiul căruia se impunea mai bine decât zbirii celorlalte două echipe cu înjurăturile și bătăile lor…</p>
<p>Pentru asta, cântărind puterea orbului și primejdia unei ciocniri cu ocnașii, Zahei fusese dat în tutela lui Boieru, mai iscusit și mai bun chivernisitor decât ceilalți doi confrați, vestitul Sperie-Pește și hainul Gagiu. Măgulit, el se umfla în pene.</p>
<p>— Mânzo, porunci unui tânăr ocnaș, îndată ce ușile dormitorului se încuiară peste ei, tu ai să vezi de acum încolo de… cum te cheamă, nene ?</p>
<p>— Îmi zice Zahei.</p>
<p>— Tu ai să vezi de fratele Zahei, așa ca și cum ai îngriji de mine… Auzi?</p>
<p>— Eu? făcu speriat țângăul<sup><a id="ancora10" href="#nota10">10</a></sup>.</p>
<p>— Tu. Nu mai dormi cu mine. Te culci lângă el.</p>
<p>— Eu? întrebă încă o dată uluit acesta.</p>
<p>— Împingi pe Gâlcă cu Roaiba mai spre ușă, dictă scurt șeful, și vă faceți culcuș amândoi în locul lor… Cum ziseși că te cheamă? C-am uitat… și zgudui mâna orbului pe care-l povățuise chiar el până-acolo.</p>
<p>— Zahei, răspunse oaspetele.</p>
<p>— Numai atât ?</p>
<p>— Numa.</p>
<p>— N-ai alt nume ? Alte porecle ?</p>
<p>— Nu…</p>
<p>— Bine! Eu am până acum vreo douăzeci, și râse ciudat.</p>
<p>— Nu ești tu Boieru? întrebă îngrijorat orbul.</p>
<p>Râse iar.</p>
<p>— Sunt și Boieru.</p>
<p>— Eu cum să-ți zic ?</p>
<p>— Spune-mi și tu cum îi auzi pe ceilalți. N-are nicio importanță, se șterse el cu modestie, lăsând în sarcina șleahtei să sperie pe neștiutor cu titlurile și puterile lui.</p>
<p>— Mânzo, se-ntoarse el din nou, ține… și puse, ca pentru o logodnă, mâna orbului în mâna tânărului tovarăș.</p>
<p>— Zahei îți este de aici înainte soț. Să nu-l părăsești nicio clipă și să-l slujești cu credință.</p>
<p>Încovoiat, Zahei nu pricepea ceremonia asta.</p>
<p>Ceilalți, risipiți prin întunericul sălii, se strângeau uluiți și comentau.</p>
<p>— Boieru s-a săturat…</p>
<p>— Se desface de el și-l dăruiește veneticului…</p>
<p>— Și dumneata? se uimi tânguios favoritul.</p>
<p>— O să vezi. De altfel, n-o să fim mereu împreună? Frate Zahei, rosti el generos, îngroșând glasul, ți-l dau pe Maghereanu meu drag, să-ți fie lumină ziua și bucurie noaptea.</p>
<p>Și, urându-le odihnă bună, plecă măreț spre culcuș, în celălalt capăt al odăii.</p>
<p>— Mânzo, mai porunci el din drum, vino și ia de la mine tot ce vă trebuie pentru așternut.</p>
<p>Lunga și întunecata sală unde dormeau deținuții era cu desăvârșire goală. Nici masă, nici scaun. Pentru siguranța închisorii, nu se îngăduia măcar o gazorniță<sup><a id="ancora11" href="#nota11">11</a></sup> noaptea. De sobă, nici vorbă. Focul din vatră ori din lampă putea ajunge primejdios lăsat pe mâinile criminalilor.</p>
<p>Doar într-un colț un butoi cu apă de care spânzura o tinichea ruginită și în celălalt un hârdău<sup><a id="ancora12" href="#nota12">12</a></sup> pentru toate nevoile. De-a lungul a trei pereți igrasioși, se întindea, alcătuită din scânduri puse lungiș și sprijinite pe capre, un fel de laviță groasă peste care zăceau azvârlite rogojini rupte: patul comun. Pe el se trânteau pentru somn ocnașii, fără să se mai dezbrace, de-a valma, unul în altul înghemuiți, să-și ție cald.</p>
<p>Cu timpul strânseseră tot soiul de cârpe și zdrențe, haine ferfenițite, rufe aruncate la gunoi, hartane de pături și mantale mucede dăruite de soldați, amestecate cu foi de hârtie și jurnale vechi, toate la un loc plămădind un strat duhnitor, dar care mai înmuia asprimea lemnului.</p>
<p>Se făcuse tăcere ciudată, ca pentru o așteptare. Zahei, nedumerit, rămăsese cu capul în pământ. Se obișnuise cu multe în cele câteva luni cât așteptase în închisoarea orașului judecata. Schimbarea de temniță n-avea de ce să-l sperie. Îl nelinișteau oamenii noi din ea. Și la întunecimea lui de până atunci se adaose alta.</p>
<p>Cu grijă să nu se atingă de vecini, Zahei a dormit rău tot timpul cu răsuflatul lor când în ceafa, când în obraz. Auzul lui, fără voie necontenit la pândă, a prins o vreme șoapte, chemări, gemete și alte zgomote ciudate, pe care nu le știa încă desluși. Oamenii se răsuceau greoi, scândurile scârțâiau; deșteptate, o clipă, lanțurile picioarelor sunau… Pe urmă toate s-au amestecat într-un vis zăpăcit, cu Boieru zicând că-i dă vederea și-i punea câte o lipitoare neagră pe fiecare ochi.</p>
<p>S-a trezit cu brațul soțului peste gât și n-a știut cum să-l dezlipească mai repede. Lumea dormea dusă, cu horcăieli. Apoi a cântat cocoșește o goarnă, zorile. Afară un clopot zgâlțâit cu furie a ordonat deșteptarea… S-au pornit căscături prelungi, cu caturi, trosnete de încheieturi întinse, zornăituri, sudalme. Oamenii au prins să se foiască în așternuturi, să se perinde cu pași târșiți - orbul îi urmărea cu urechea și și-i închipuia - care la hârdău, care la butoi. Acolo umpleau bucile obrajilor cu apă și o ciuruiau apoi în pumni, ca să se spele pe mâini și pe față.</p>
<p>El se prefăcea că doarme înainte, dar spiona tot. Însoțitorul se sculase, își făcuse rândul la cele două colțuri și se întorsese. Îl simțea alături, aplecat ușor peste el, nehotărât. Să-l trezească? Să-l mai lase? Cineva se apropia:</p>
<p>— Nu s-a sculat?</p>
<p>După glas, Boieru.</p>
<p>— Doarme. A fost, se vede, trudit, șopti tânărul.</p>
<p>— Aș! L-ai supt tu prea rău az-noapte!…</p>
<p>Și în ton zbârnâiau batjocură și parcă ciudă.</p>
<p>— Deloc, nu s-a întors măcar o dată. A căzut ca de mal, raportă cu răceală Maghereanu.</p>
<p>— Și tu?</p>
<p>— Eu? Am dormit cum am pus capul jos.</p>
<p>— S-o spui la alții! Și acu stai de-l păzești ? Ai prins milă de el?</p>
<p>— Nu. L-am lăsat până m-am gătit întâi eu.</p>
<p>— Bine. I-ajunge. Hai, Zahei, și-l scutură de umăr.</p>
<p><br/> </p>
<p>Orbul sări speriat, făcând pe buimacul. Auzise chiar atunci lucruri cărora nu le da încă de rost și socotea de folos, până cunoaște oamenii, să-i lase să creadă că are somnul greu.</p>
<p>— Ai întârziat, catadicsi șeful să liniștească pe Zahei, care, opintindu-se să se dea jos, cutremură toată schelăria patului. Dichisește-te iute, că se trag zăvoarele.</p>
<p>În curte garda se schimba. Plantoane proaspete luau apa, focul și onoarea în primire. Paznicii descuiau ușile, pe care, odată cu închișii, năvălea afară, îngrețoșat de propria-i putoare, aerul putred al dormitoarelor.</p>

<h3 id="sigil_toc_id_1">*</h3>
<p>Coborârea lui Zahei în ocnă a fost pentru toți o învățătură despre câtă agerime se descoperă în om dincolo de ochi și de orice alte simțuri socotite de neînlocuit, care la urma urmei pot lipsi, fără să-l ciuntească de înaltele lui putințe. Când Boieru a vrut să-l vâre de-a dreptul în convoi împerecheat cu Maghereanu și încadrat de alți ocnași cuminți, care să-l poarte ca pe o apă, orbul n-a primit. A cerut să i se descrie ocna, forma, lărgimea, adâncimea ei, precum și calea pe care se umblă în ea.</p>
<p>— Mă, da ce, tu ai venit aici să faci studii ? îl înfruntă căpetenia. Ești inginer?</p>
<p>— Nu. Dar ce să vă pierdeți voi în fiecare zi vremea cu mine târâș ? Vreau să cobor curând singur.</p>
<p>— Și ce nevoie ai tu să vii singur?</p>
<p>— Așa, pentru mine, a răspuns el scurt.</p>
<p>Toți pufniră în râs. Pe urmă au încercat să-l sperie: că e cu neputință, că se face praf până jos.</p>
<p>— O să vedem, zicea el.</p>
<p>— Păi, ce să vezi, că ești orb.</p>
<p>— N-are nimic. Am eu și alți ochi.</p>
<p>N-a fost chip să-l urnească.</p>
<p>Boieru, cu lărgimea lui, a rugat pe supraveghetori să-i facă gustul, încredințat că, de la întâiul pas, încăpățânatul are să dea înapoi.</p>
<p>L-au lăsat deci la intrare cu Maghereanu și un paznic.</p>
<p>— Mânzo, tot spui tu că ai fost nu știu ce de-ald-eștia care se pricep, lămurește-l tu. Și alaiul se cufundă fără ei.</p>
<p>Zahei nu s-a mulțumit cu zugrăvirea grăbită și pe scurt ce i-a făcut însoțitorul despre gaura amețitoare din pereții căreia ca dintr-un trunchi se desfac în lături unele sub altele galeriile, așijderi unor ramuri. L-a pus să-i tălmăcească pas cu pas drumul care duce în inima uriașei văgăuni de puț, cu năpraznice ghizduri<sup><a id="ancora13" href="#nota13">13</a></sup> de seninări<sup><a id="ancora14" href="#nota14">14</a></sup> negre-verzi. Și a priceput că, atunci când se sleia o „pătură" de sare, ocnașii săpau și se lăsau tot mai adânc în miezul muntelui, nu numai pe lături, după o nouă vână, ci și în jos. Și, afundându-se, înseilau în pereți o cărare, o brână<sup><a id="ancora15" href="#nota15">15</a></sup> de coborât cu piciorul, lungită din strat în strat și dând ocol înclinat ocnei pe dinăuntru, ca un vrej uriaș înfășurat în jurul golului, până în fundul unde se ajunsese acum.</p>
<p>— E tăiată în trepte? se interesă el cu luare-aminte.</p>
<p>— Ici-colo, mai ales la cotituri. Încolo o potecuță, mai mult oablă<sup><a id="ancora16" href="#nota16">16</a></sup>, alteori repezită, după loc, se căznea soțul să-i îndestuleze nevoia de cunoaștere.</p>
<p>Unde poteca se îngusta o lărgeau printr-un soi de podețe de scânduri rezemate pe curmezișuri și scoabe bătute în stei, ca niște streșini spânzurate deasupra hăului!</p>
<p>Pe măsură ce i se desfășură planul după care se exploatase mina, cu ageritul lui văz lăuntric, o cuprindea în toată alcătuirea ei. Închipuirea îl purta odată cu roboții care trudiseră acolo prin toate meandrele scobite în stanele prăpăstioase. Mintea lui, deprinsă să pipăie toate câte i se înfățișau, a plăsmuit ocna ca pe o clădire cu zeci de caturi ale căror tavane s-ar fi surpat rând pe rând de sus în jos, lăsând în locul lor o prăpastie în fundul căreia trebuia să ajungă. Pentru asta îi vor sluji cărările crestate cat cu cat de-a lungul pereților goi. La fel cum altădată suia și cobora cu cărămizi în spate, îngustul și șubredul brâu de schele al binalelor<sup><a id="ancora17" href="#nota17">17</a></sup>. Numai că de data asta pe dinăuntru.</p>
<p>Zahei, tot mai ațâțat, strângea din ce în ce nodul întrebărilor.</p>
<p>— Câte ocoluri face pârtia asta de drum, de la gură până jos ?</p>
<p>N-au știut nici paznicul, nici însoțitorul. Cine stase să le numere ? Și apoi nu se întindea numai ocoliș. Erau benți<sup><a id="ancora18" href="#nota18">18</a></sup> de cale aproape drepte, alte șuvițe piezișe, crucișe…</p>
<p>— Sunt semne ori alte îndreptări din loc în loc ?</p>
<p>— Făcute anume, nu. S-ar putea ține socoteală de unele praguri, colțuri de stânci. Uneori proptele sau funii puse ici-colo, la prăvălișuri, să te agăți.</p>
<p>— Încăpeți câte o pereche deodată? Sau umblați numai câte unul?</p>
<p>I s-au dat lămuriri. Șleaul<sup><a id="ancora19" href="#nota19">19</a></sup> are lărgime să meargă și doi alături. Dar, cum deținuții poartă lanțuri de picioare, convoiul se deșiră într-un fir subțire, om după om, la o mică depărtare unul de altul, ca să nu se stingherească și să se împiedice între ei.</p>
<p>— Bine! Să pornim. Pe mine mă treceți la părete. Să-l pipăi cu dreapta. Tu mă ții de stânga. Vestește-mă unde vin trepte, sau vreo piedică. Stai, cum vrei să-ți spui ? Nu-mi place nici Maghereanu… - șovăi -, nici Mânza. N-ai nume mic?</p>
<p>Și Zahei îi întinse mâna.</p>
<p>Tânărul simți o gâdilătură în sfârcul inimii. Cineva îi grăia omenește.</p>
<p>— Zi-mi Alexandru, ca acasă.</p>
<p>Perechea cu gardianul în urmă s-a strecurat întâi pe gârliciul larg la nivelul pământului, pe unde altădată, la începutul ocnei, se căraseră darabii de sare.</p>
<p>Orbul pășea rar și măsurat, cu ochii deschiși în palme și tălpi.</p>
<p>— Aici n-ai nevoie să te ferești de nimic, mergi fără teamă, îți dau eu de știre unde trebuie, îl îndemna soțul.</p>
<p>— Simt și eu asta. Dar am alte socoteli. Și număra în gând.</p>
<p>Curând înclinarea a crescut repede. O undă răcoroasă, ca un vânt venit cu vuiete surde, suflă din stânga. Zahei se opri.</p>
<p>— Ce-i aici? că s-a schimbat văzduhul.</p>
<p>— Am sosit la buza ocnei. Acum începe coborâșul adevărat. Nu te sfii: trecem, ocolit, pe latura din dreapta.</p>
<p>— Sunt trepte de scară?</p>
<p>— Nu, se aține numai un cot de mal… Pipăie-l.</p>
<p>Zahei mângâie lung, de jos în sus, un coltuc<sup><a id="ancora20" href="#nota20">20</a></sup> rotunjit de sare, în dosul căruia brațul îi scăpă slobod. Piciorul i-l urmă de aproape, târșiindu-se, lipit de-a lungul zidului, și îndatoră trupul să facă o învârtire în loc spre dreapta. Și el porni iar să-și însemne, în gând, numărul pașilor, cucuiele, găurile, zgârieturile întâlnite, purtându-și palma pe obrazul peretelui cioplit. Așa, îndelung, cu popasuri, cercetări și întrebări, orbecăind din cerc în cerc și din ce în ce mai adânc, încrestându-și în minte răsuceli, praguri, unghiuri, colțuri și cline<sup><a id="ancora21" href="#nota21">21</a></sup> cu toate amănuntele lor, Zahei a sosit teafăr în fund, cu întârziere numai de două ceasuri, spre marea uimire a tuturor. Nu se așteptau să izbutească. Și se apucă de hamalâc<sup><a id="ancora22" href="#nota22">22</a></sup>.</p>
<p>Pentru întoarcere, Zahei și însoțitorul au plecat cu două ceasuri înaintea celorlalți. Orbul făcu același drum înapoi, acum bâjbâind cu stânga, ațintit asupra celor mai mărunte semne întâmpinate în calea palmei și tălpilor. Alte socoteli, alte numărători, când tare, când în gând. Uluit, însoțitorul amuțise.</p>
<p>— Alexandre, mâine iei o toporișcă.</p>
<p>— Pentru ce, nene Zahei ?</p>
<p>— Crestăm răboj în păreți. Batem niște pociumbi<sup><a id="ancora23" href="#nota23">23</a></sup>.</p>
<p>Tovarășul își zbuciumă tulburat mâinile.</p>
<p>— De unde să iau? Noi nu avem voie să ținem nici măcar un cui, darmite topor.</p>
<p>— Atunci să ia paznicul. El e omul lor de încredere, urmă cu nevinovăție orbul.</p>
<p>Paznicul din spate se mărgini să dea din umeri.</p>
<p>Aproape de ieșire i-au ajuns din urmă cârdurile ocnașilor cu care s-au amestecat. Boieru, ca mare democrat, a dat la o parte pe Maghereanu și, luând el mâna orbului, să-l povățuiască, l-a hiritisit<sup><a id="ancora24" href="#nota24">24</a></sup> în auzul tuturor…</p>
<p>— Mă, ești și tare, și iscusit al naibii! Când îți pui ceva în cap, nu te lași până nu izbutești. Tu, să ai ochi, ai ajunge departe. Dar și așa, nu ești de lepădat. O să chibzuim.</p>
<p>Și gândurile îi fugeau afară departe, la tâlhării. Zahei, senin, tăcea.</p>
<p>Alexandru se folosi de toanele bune ale Șefului să-i vorbească de toporișca pentru însemnat calea orbului. Boieru se aprinse cu însuflețire, foarte interesat de dibacea născocire, în dosul căreia i se năzărea un plan. Ajunși în curte, ieși din rânduri, se înfățișă supraveghetorului principal cu rugămintea lui Zahei în proțap. Slujbașul, binevoitor, se legă să intervie pe lângă director și aproape făgădui izbândă. Ocnașii se bucurară. Era o grozavă noutate și nu mai tăceau.</p>
<p>În dormitor, Boieru, înconjurat de dregătorii lui, vizită iar pe Zahei, care se culcase.</p>
<p>— Văd că ești un somnoros! Dar tot nu te las până nu-mi povestești într-o noapte toate isprăvile tale.</p>
<p>— Mânzo - porunci iscodește-l tu întâi și dezleagă-i limba. E scurt la vorbă parcă ar fi și mut, nu numai orb, și îmbufnat se întoarse la locul lui.</p>
<p>Prietenii încercară să înnoade o tală<sup><a id="ancora25" href="#nota25">25</a></sup> lungă cu Alexandru, despre coborâre și alte întâmplări la care luase parte lângă orb. Dar căscăturile și morocăneala acestuia îi alungară și dormitorul se astâmpără.</p>
<p>Zahei însă asculta. Prin întuneric el auzi aceleași șoapte și chemări misterioase, nume ciudate, chicoteli și certuri în surdină, care-l încurcau și-l nelinișteau. Unele erau apropiate. Foiala se întinsese și între vecinii lui. Singur Alexandru, de alături, nu se mișca. Altfel l-ar fi întrebat ce înseamnă asta… Îi pândi răsuflarea: nu se prefăcea, dormea. Curând freamătul tainic se curmă și sala se potoli desăvârșit. Îl prinse și pe el somnul în isonul puternic al sforăiturilor.</p>
<p>Dimineața înadins a lâncezit iar în așternut, cu auzul ciulit. Pașii cunoscuți ai lui Boieru se abătură în treacăt și el ispiti din nou pe tânărul tovarăș.</p>
<p>— Ce e nou, Mânzo?</p>
<p>— Nimic, a răspuns acesta. Doarme noaptea toată buștean.</p>
<p>— Și tu îl rabzi? Nu se poate. Te faci de râs. Ori vrei poate să mă prostești? Și încruntând glasul: Acum scoală-l, nu-l mai răsfăța… și porni înainte la hârdău.</p>
<p>Lui Zahei nu-i plăcu nici de astă dată atâta interes din partea căpeteniei. Mai ales că nu se dumirea ce vrea. Bănuia lucruri urâte.</p>
<p>Afară, în curte, același apel cu rânduire în grupe, pentru mărșăluirea la ocnă. În privința cererii orbului, directorul nu permitea niciun soi de unealtă pentru scobit pereții. Orbul avea la îndemână hârzobul.</p>
<p>— Știam, oftă aspru Alexandru.</p>
<p>Cei trei șefi, Boieru, Sperie-Pește și Gagiul, se priviră fulgeratic și schimbară zâmbete.</p>
<p>Alaiul, cu orbul și soțul în coadă, șerpui domol până la ocnă, unde îl lăsară în urmă, cu pândarul după ei. În gangul intrării, zornăitul lanțurilor răsună tot mai scăzut. Zahei se opri și-și trase mâna din a tovarășului.</p>
<p>— Alexandre, așază-te nițel jos.</p>
<p>— Nu sunt ostenit, nene Zahei.</p>
<p>— Nu de asta, băiete.</p>
<p>— Dar de ce ?</p>
<p>— Să-ți desfac o cătușă de la picior.</p>
<p>Tânărul îl privi cu gura căscată.</p>
<p>— Să-mi scot cătușele? Nu mă roade niciuna… Și apoi, ai pilă?</p>
<p>— Ce nevoie, cât am deștele…</p>
<p>— Nu se poate, nene, se apără speriat acesta. Intrăm în bucluc mare. Ne pun în butuc.</p>
<p>— Lasă, mă, că aproape de sosire ți-o închei la loc, să nu se cunoască.</p>
<p>— Și pentru ce-ți trebuie ?</p>
<p>— Scobesc cu ea pereții, ca să-mi înlesnesc drumul. Hai, nu te mai codi…</p>
<p>Alexandru gustă ispita cu bucuria copilărească de a vedea aievea o ispravă din basmul cu Sfarmă-Fiare. Și, clătinat, șovăia, gata să se învoiască. Dar gardianul se împotrivi cu tărie, îi amenință, duse țignalul la gură și izbuti să-i întoarcă la ascultare. Orbul s-a înduplecat numai la făgăduiala că au să-i facă rost cât de curând de o sculă potrivită.</p>
<p>— Mă, da’ să nu mă mințiți…</p>
<p>Și abia așa se urni.</p>
<p>În ocnă zvonul despre noul gest al orbului se răspândi cu iuțeală și stârni în deținuți un îndemn de bărbăție. Lăsau lucrul, se strângeau aprinși, se strecurau prin cotloane să-și cerceteze comorile pitite sub bolovani: câteva piroane strânse cu anevoie, cuie, un bont de pilă, o gioarsă de cuțitaș, în care viau ascunse făgăduințele libertății, gata toți să le dăruiască lui Zahei, descătușătorul.</p>
<p>Paznicii, interesați să păstreze mai degrabă liniștea cu bună înțelegere decât să folosească asprimea pedepselor, alergară numaidecât și se șopotiră cu cei trei mari ocnași, care intrară printre tovarășii ațâțați, și cu vorbe, cu ghionți și înjurături îi treziră din căpială. Oamenii își veneau în fire, ca dintr-o scurtă beție, și supuși se întorceau la muncă.</p>
<p>Orbul habar n-avea, își căuta înainte de treabă. Boieru veni la el.</p>
<p>— Măi, Zahei, nu te mai lăuda că rupi fierul. Ai să-ți capeți beleaua.</p>
<p>— Mă, eu nu mă laud. Am nevoie de o sculă. Nu ca să fug. Să-mi crestez drumul. Și, dacă nu mi-o dă paznicul cum s-a legat, eu tot mi-o făuresc singur, măcar dintr-o cătușă, fie și a ta.</p>
<p>Și mânios că vorbise prea mult își încleștă fălcile. Zadarnic a cercat Boieru să mai scoată ceva de la el, cu o glumă, cu cuvinte bune, n-a fost cu putință. Ba a trebuit să se dea repede la o parte să nu-l calce căruțul plin cu bolovani pe care orbul îl înșfăcase pe neașteptate de codirlă<sup><a id="ancora26" href="#nota26">26</a></sup> și-l năpustea furios, fără să-i pese de câți îi stau înainte.</p>
<p>Dar șeful trebuia să-și păstreze prestigiul cu orice preț. Către seară el se apropie de orb și-i strecură în mână o daltă.</p>
<p>— Na, fa-ți treaba cu ea. Când isprăvești, mi-o dai îndărăt. Să n-o porți decât tu. Paznicul și Maghereanu au să se facă niznai<sup><a id="ancora27" href="#nota27">27</a></sup>… Ai înțeles? Pe ei nu-i amesteci, orice s-ar întâmpla. Mânzo, vezi, nu scoateți dalta afară din ocnă. Găsește-i o ascunzătoare undeva la îndemână. Hai, e vremea să porniți. Când ni-ți auzi din urmă, încetați râcâitul.</p>
<p>— Acu, deodată, unde s-o vâr? întrebă Zahei cu pumnul încleștat pe fier. Haina asta n-are buzunare.</p>
<p>— Sub tichie. Acolo e buzunarul ocnașului, îl învăță căpetenia.</p>
<p>Astfel orbul începu răbojul râvnit, scrijelit cu buchii născocite de el, șanțuri, rotițe, cercuri, cruci, piepțini, furci, stele înșirate sau stele adunate cuiburi, la care migăli zi cu zi, două săptămâni, pe corlățile<sup><a id="ancora28" href="#nota28">28</a></sup> genunii.</p>
<p>— Mă, ăsta o să fie felinarul în mâinile și sub picioarele mele, spunea el soțului uimit.</p>
<p>— Parc-ai fi învățat ingineria, se minuna acesta de planurile și măsurătorile întinse cu palma și pasul, de-a lungul prăpăstiilor. Ai ucenicit undeva?</p>
<p>— Hei, am făcut școală mare, grăi orbul.</p>
<p>Alexandru zgâi<sup><a id="ancora29" href="#nota29">29</a></sup> ochii.</p>
<p>— Ce școală, nene Zahei ?</p>
<p>— Orbenia, mă, școala lui Dumnezeu.</p>
<p>Și migălea mai departe.</p>

<h3 id="sigil_toc_id_2">*</h3>
<p>Seara, sfat la culcușul lui Boieru cu toți ortacii de seamă. Paznicii le vânduse pe datorie tutun și țigările supte cu sete luceau pretutindeni. Fumul îi înviora pe toți ca o băutură. Zahei îl adulmeca bucuros. Fu chemat și Maghereanu. Sâmburele punerilor la cale era orbul. Trebuia cu orice chip dat pe brazdă, domesticit, altfel decât cu bătaia, care cu el n-ar fi mers. Ce are de nu vine în mijlocul lor și nu se amestecă între ei ? De ce nu se dă după viața și năravurile obișnuite ocnașilor ? La toate astea trebuia să răspundă Mânza, în spinarea căruia fusese dat.</p>
<p>Dar Mânza nu știa… Orbul nu vorbea… încercase să-l tragă de limbă și se izbise ca și Boieru de o muțenie vrăjmașă. Când stăruia prea mult, îl mânia. Încolo om bun, își dă mâncarea din gură. Îndatoritor, face și munca altora, nu-i gâlcevitor, nu iscodește și nu ascultă vorbe, sta de piatră la toate.</p>
<p>Își deteră fel de fel de păreri. Că are vreo meteahnă, că e mândru, că-i e dor de vreo ibovnică… și câte altele.</p>
<p>— Eu cred că numai orbenia îl face așa de iabraș<sup><a id="ancora30" href="#nota30">30</a></sup> și sălbatec, spuse Alexandru. Încolo n-are nimic.</p>
<p>— Da’ de unde! Orbii sunt oameni veseli și deschiși, se amestecă altul. Eu aveam un moș orb care ne cânta din cimpoi, bea și juca de brâu cu noi.</p>
<p>Și numaidecât se alăturară alții cu povestiri despre orbi guralivi și poznași; numai surzii sunt ciufuți și găgioși<sup><a id="ancora31" href="#nota31">31</a></sup>, spuneau ei.</p>
<p>Se întoarseră iar la Maghereanu.</p>
<p>— Mânzo, când îi dai ghes și te îndeși în el, ce face ? Cât ar fi de ostenit, tot trebuie să miște.</p>
<p>Tânărul puse nasul în jos.</p>
<p>— Nu se clintește, răspunse după o ușoară codire. Parcă n-ar pricepe. Și adoarme numaidecât.</p>
<p>— O fi muiere, mă!… Și noi l-am socotit greșit, îmbiindu-l cu Mânza, sări un sfetnic.</p>
<p>— Aș, nu cred, încheie Boieru. E bărbat chipeș și în toată firea.</p>
<p>— Ăștia prea voinici sunt cam neputincioși, stărui mai departe tovarășul.</p>
<p>— Nu, nu… Mânza e de vină. Mânzo, hotărî căpetenia, câteva zile nu lucrați: mă înțeleg eu cu supraveghetorul. Tu iei pe orb și-l plimbi prin ocnă, voi doi, singuri. Îl abați prin cotloane, stai cu el de taclale, îl drăgălești și-l alinți. O fi omul sfios, nu îndrăznește cu noi toți în aceeași odaie. Azi avem joi, urmă el, socotind în gând. Până sâmbătă să mi-l dai gata, scos din minți. Să te înfățișezi cu el înmuiat, aici la căpătâiul meu. Na, du-i de la mine tutun și foiță, să aveți mâine, când veți fi numai înde voi. Am eu grijă să nu vă tulbure nimeni.</p>
<p>Și sfatul se sparse.</p>
<p>Când Alexandru se întoarse la culcuș, tovarășul dormea. Tânărul oftă ușurat.</p>

<h3 id="sigil_toc_id_3">*</h3>
<p>A doua zi în ocnă căruciorul lui Zahei zăcea stricat. Omul era slobod să facă ce-o vrea. El ceru să se întoarcă la răbojul<sup><a id="ancora32" href="#nota32">32</a></sup> lui de pe pereți. Dar gardianul nu putea părăsi postul din mină și fără pază nimeni n-avea voie să urce spre ieșire.</p>
<p>— Ia-l și arată-i… ocna, le dete îndemn Boieru, tot stați degeaba. Mânzo, du-l și arată-i peștera lui Zdrelea, trece-l pe la biserică, arată-i ciopliturile tale.</p>
<p>Orbul tresări, auzise de biserică și se învoi. Luă mâna povățuitoare și se depărtară petrecuți de rânjete. Felinarele din piepturi le aruncau înainte, rotocol, doar un pas de lumină… Se aflau încă în miezul ocnei cu imensa ei răspântie unde huruiau cărucioare și scârțâiau odgoanele<sup><a id="ancora33" href="#nota33">33</a></sup> hârzobului<sup><a id="ancora34" href="#nota34">34</a></sup>. Alexandru îi zugrăvi pereții drepți de cleștar negru-verde, oglinzi lucii împănate cu toate diamantele lumii și repezite sute de metri înălțime și nemăsurate prăpăstii, adevărat gâtlej al iadului. Iar acolo sus, în cupola spartă de vrana<sup><a id="ancora35" href="#nota35">35</a></sup> hârzobului, strâns încercuit de gura hăului, cerul de un albastru atât de posomorât încât ocnașii cu ochii buni zăresc pe el, ziua în amiaza mare, stelele.</p>
<p>Apoi rătăciră prin galerii joase de unde scăpară sub o boltă largă și înaltă, poreclită biserică, toată scobită numai în nămestii<sup><a id="ancora36" href="#nota36">36</a></sup> de sare. Tovarășul fu silit să i-o descrie în amănunțime: ocolința cu pereții șlefuiți de jur-împrejur până la tavanul tăiat în arcuri de uriașă bazilică, sprijinite pe stâlpi groși de gemă<sup><a id="ancora37" href="#nota37">37</a></sup> vânătă. Sus zbucneau golurile a patru turle răsuflând în alte galerii din catul de deasupra. În fund tâmpla, o năprasnică față amețitoare ca de gheață, pusă în picioare și despărțind altarul. Pe ea chipuri și alte cioplituri.</p>
<p>Orbul sta smirnă și asculta.</p>
<p>— Acu, du-mă la icoane.</p>
<p>— Nu sunt icoane, bâlbâi Alexandru luat pe neașteptate.</p>
<p>— De ce?</p>
<p>— Aici nu se slujește.</p>
<p>— Atunci pentru ce-ați lucrat-o ?</p>
<p>Nu primi niciun răspuns…</p>
<p>— Ai spus că sunt chipuri… și orbul stărui să-l poarte până la altar, gata să se târască singur. Sosit la zidul din fund, tăiat în arcadă ca un alcov<sup><a id="ancora38" href="#nota38">38</a></sup>, el se apucă să pipăie steiul și ajunse cu mâinile pe niște mădulare ciudate.</p>
<p>— Ce-i aici ?</p>
<p>— Statui.</p>
<p>— Ce-s alea?</p>
<p>— Sfinți ciopliți în sare, izbuti Alexandru să-ngaime…</p>
<p>— Arată-mi-i.</p>
<p>Trebui să-l plimbe de-a lungul uriașului iconostas<sup><a id="ancora39" href="#nota39">39</a></sup> împodobit cu șiruri de stane dăltuite, toate închipuind femei. Femei goale, unele lucrate cu migală, altele strunjite grosolan, cu stăruință numai asupra unor părți și organe. Toate mai mari decât mărimea firească, în goliciuni desfrânate, pulpeșe, pântecoase, cu țâțe năpraznice boldite către privitori, unele cu coapse rășchirate<sup><a id="ancora40" href="#nota40">40</a></sup> să li se vadă sexurile căscate, altele cu șale încordate de spasme, câteva încremenite pe brânci cu șezuturi bucălate întoarse la îndemâna închinătorilor, multe răsturnate cu genunchii dați în lături, parcă ahtiate să-și primească amanții sau trântite de-a dreptul pe pământ, lungite și cu picioarele în sus. Nu se vedeau bine în beznă! Făcute numai pentru noapte, ele slujeau doar pipăitului, îmbrățișărilor pe întuneric. Dar acum scăpărau din toate tainele lor nerușinate picurate cu diamante strălucitoare.</p>
<p>Era tractirul<sup><a id="ancora41" href="#nota41">41</a></sup>, la care ciopliseră, generație după generație, toate șirurile de ocnași de-a lungul anilor, fiecare cu râvnele și poftele ei, de când se deschisese ocna.</p>
<p>Maghereanu sculptase în cinstea lui Boieru pe cea mai mârșavă, o mândră idoliță de-o goliciune atotcuprinzătoare cu patru țâțe trufașe și două sexuri invoalte, vampirice, unul în față și celălalt în dos. Aici în capiștea<sup><a id="ancora42" href="#nota42">42</a></sup> neagră alergau chinuiți de pofte, înfierbântați de dorințe, să mângâie, să îmbrățișeze, să sărute nurii pietroși de care să-și sleiască clocotul simțurilor înnebunite de înfrânări năsilnice<sup><a id="ancora43" href="#nota43">43</a></sup> și să-și molcomească aprinderile în umeda lor răceală.</p>
<p>— Unde e Maica Domnului ?</p>
<p>— Aci, șopti tânărul sugrumat.</p>
<p>Zahei se desfăcu, pipăi cu sfială, dete de pulpe goale și nu-și urcă mâinile mai sus. Căzu în genunchi și se rugă mutește, îndelung, cu fruntea în țărâna sărată prinsă de sprâncene.</p>
<p>— Să mă ajuți să-mi însemnez drumul până aici, spuse el ridicându-se. Vreau să viu în fiecare dimineață și seară.</p>
<p>Alexandru - cu mințile răvășite - încremenise. Firea dreaptă și limpede a orbului i se impusese de la început altfel decât puterea răufăcătoare a lui Boieru… Dar în împrejurarea de acum îl strivea.</p>
<p>După ce se reculese, orbul ceru să stea jos, înseninat. Luă pe tânărul soț lângă el și se hotărî să-și răsufle păsurile.</p>
<p>— Mă, Alexandre, vrei tu să fim prieteni ?</p>
<p>Pe acesta îl trecură lăcrămile.</p>
<p>— Mă, uite, te jur, aici în biserică, să-mi spui adevărat… mă asculți?</p>
<p>— Da.</p>
<p>— Ce se petrece aici la voi ? Și Zahei apăsă pe fiecare cuvânt.</p>
<p>— De ce zici la voi ? cercă Alexandru să-l abată. Nu te afli și dumneata aici între noi ? Ocnaș ca noi toți!</p>
<p>— Da, dar voi parcă nu mai sunteți ca toți oamenii.</p>
<p>— Cum am mai fi. Azvârliți în iadul ăsta, ne-am pierdut orice rușine și omenie, mărturisi soțul. Mă mir că dumneata le mai păstrezi.</p>
<p>— Eu le-am agonisit de curând și cu greu, scăpă orbul spovedania.</p>
<p>Dar numaidecât se răsuci:</p>
<p>— Mă, se încruntă el, aci e și închisoare de femei ?</p>
<p>— Numai de bărbați, îi răspunse tovarășul.</p>
<p>— Dar se află cumva muieri îngăduite printre voi ?</p>
<p>— Nu, Doamne ferește!</p>
<p>— Cum nu? Eu aud seara că le strigă ibovnicii pe nume și le cheamă la pat.</p>
<p>Alexandru tăcu.</p>
<p>— Chiar ieri unul o înjura pe Mărioara, altul se ruga de Lina. Într-un colț, bărbat-su o bătea pe Luxandra și pe urmă o pupa. Ce e asta, mă?</p>
<p>Obrajii tânărului ardeau, plesniți parcă de palme.</p>
<p>Se hotărî…</p>
<p>— Nene Zahei, dumneata tot n-ai priceput?</p>
<p>— Ce, neiculiță?</p>
<p>— Că noi, ocnașii, trăim între noi, împerecheați?</p>
<p>— Cum împerecheați ? și orbului îi tremura glasul.</p>
<p>— Adică bărbat cu bărbat, cum trăiesc afară, în lume, bărbatul cu femeia lui.</p>
<p>— E cu putință? se spăimântă Zahei… Asta aud eu noaptea?</p>
<p>Alexandru tăcea.</p>
<p>— Și cine v-a învățat ?</p>
<p>— Cine? Firea îndobitocită din noi, slăbiciunile, frica.</p>
<p>Acum tăcea Zahei și se gândea… Apoi, deodată, cu grijă:</p>
<p>— Toți?</p>
<p>— Nu… Dar aproape. Cei mai mulți.</p>
<p>— A, vasăzică, mai sunteți și unii care vă țineți deoparte, se bucură orbul.</p>
<p>Dar tovarășul nu-i îngădui nici înșelăciunea asta…</p>
<p>— N-ai priceput. Ăștia puțini se cheamă că nu sunt împerecheați <em>în chip legiuit</em>. Trăiesc o noapte cu unul, altă noapte cu altul. Adică nu vor să se lege, rămân burlaci.</p>
<p>— Se află și de-ilalți? întrebă Zahei.</p>
<p>— De care ?</p>
<p>— Muiercioi slobozi. Ori cum le zice ?</p>
<p>— Au rămas vreo trei-patru, destăinui Alexandru. Cei mai destrăbălați. I-ai auzit pomeniți în sudalmele celor ce-i cheamă… Iapă-Moale, Poale-n Brâu, Ocheșica, Moțata.</p>
<p>— Și tu de care ești ?… Și orbul în așteptare dete capul pe spate, ca și cum s-ar feri de-o lovitură.</p>
<p>— Eu? Și tânărul înghiți cu greu un nod.</p>
<p>— Tu!</p>
<p>— Eu, până a nu mă da să-ți fiu pereche, eu am fost țiitoarea lui Boieru… Întâia țiitoare, se biciui el singur, că are trei…</p>
<p>— De-aia te-a culcat lângă mine ?</p>
<p>Și, fără să mai aștepte răspuns, orbul se sculă pe neașteptate și porni singur bâjbâind până se izbi cu capul de țurloaiele<sup><a id="ancora44" href="#nota44">44</a></sup> unei muieri de sare. Alexandru deodată nu se putu mișca. Înțepenise. Acolo Zahei căzu cu gura în pulberea sărată și se rugă iar. Când lumina felinarului rostogolit din pieptul lui îl descoperi, întins ca un leș, tânărul, dezmorțit, sări să-l ridice. Prosternarea orbului din nou la picioarele scârnavelor<sup><a id="ancora45" href="#nota45">45</a></sup> plăsmuiri îl umplu de spaimă, ca pentru o grozavă vină, și-i îmboldi curajul să sfâșie toată pânza de minciuni cu care-l îmbrobodise. Gânduri și amintiri îl năpădiră. Și se răzvrăti împotriva scârnăviilor scornite de nebunia unor disperați, care-și îmbucau unii în alții până la îndrăcire vițiile, ca dinții unor grozave roți ce-l prinseseră și pe el în mașina lor. Dar acum râvnea să scape.</p>
<p>— Nene Zahei, răcni el gâfâind. Scoală, nu-ți mai pângări rugăciunea. Te-am mințit. Omoară-mă. Aici nu e biserică.</p>
<p>— Dar ce? Și se sperie.</p>
<p>— Tractirul!</p>
<p>— Tractirul?</p>
<p>Orbul zvâcni în picioare.</p>
<p>Alexandru îl apucă de mână și-l târî deoparte.</p>
<p>— Hai afară, gemu el… Nu mai pot nici eu… mă înăbușă spurcăciunile.</p>
<p>Pe Zahei îl străbătu tot tremurul de întoarcere și, cunoscând în carnea lui întreg zbuciumul de căință al soțului, se supuse. Rătăciră tăcuți pe sub alte ganguri, sub alte bolți, până ce tânărul nu mai putu duce povara mustrărilor și se opri. Trebuia să le lepede și să se mărturisească.</p>
<p>Spovedania țâșni din el ca puroiul dintr-un buboi copt peste care te-ai lovit din întâmplare.</p>
<p>Singura odraslă a unui negustor crescuse lăsat de capul lui în huzur și răsfăț, ca să iasă un copil rău, gingaș la trup, șovăitor la fire, aci încăpățânat, aci lesne de ademenit, nu era în stare de nicio sârguință și nicio statornicie. Fugise din toate școlile, nici el nu știa de ce: dintr-un ghes lăuntric. După ce-l aflau, cine știe unde, și-l aduceau înapoi, uita totul. Se schimba o vreme, parcă n-ar mai fi fost el. Dar curând pierea iar, apucat ca de-o boală ce l-ar fi lovit la zăstimpuri. Așa, ajunsese băiat mare.</p>
<p>În cele din urmă, tatăl, deznădăjduit, îl puse într-un atelier de sculptură pentru care părea că are o oarecare aplecare. Adică cioplea uneori, în lemn, păpuși ciudate, chipuri și măști bizare de oameni și animale, scălămbăiate, sluțite, ca ieșite dintr-un vis.</p>
<p>La început primi fără plăcere noua așezare.</p>
<p>Blândețea meșterului, bunătatea și frumusețea soției îl câștigară și-l înduplecară să rămâie în căminul lor ocrotitor. Ucenicul, la rândul lui, deștept, cu ager ochi și subțire simț pentru linii și forme îi interesă până a-i hotărî să-l ia la ei, cu gând să-l îndrepteze, socotindu-i cusururile doar lipsuri în creșterea de acasă.</p>
<p>Se împliniseră trei ani de când Alexandru găsise adăpost în cuibul acesta de artă și dragoste. Câteva fugi, lesne iertate, și alte abateri în care intra ca în niște crize trecătoare de rătăcire și întunecări nu dăunau legăturilor dintre ei.</p>
<p>Numai că, odată cu vârsta, sentimentele tinerelului pentru femeia patronului crescuseră de la recunoștință la admirație și apoi la adorare. Nu îndrăznea să le dea pe față, ceea ce-l apăsa și-l tulbura uneori până la aiurare.</p>
<p>Începu să urască pe sculptor cu o vrăjmășie ascunsă, răsuflată când și când în neascultări și grosolănii din senin. Încetă să mai urce la masă, nu mai călca prin casă. Se închidea în atelier și sfărâma mai mult decât lucra piatra.</p>
<p>Într-o noapte se luă după meșter care întârziase și pătrunse pe urmele lui până în odaia de dormit. Femeia tocmai se dezbrăcase. O văzu goală, în brațele bărbatului. Atât. De atunci încolo nu mai ține minte nimic. Oricâte sforțări a făcut și ar face, în amintirea lui rămâne o gaură neagră care astupă întâmplarea. A doua zi l-au prins, de astă dată poliția, și l-au târât să-l confrunte cu victimele. Sculptorul și soția lui zăceau pe podele cu țestele sfărâmate. Alături, dalta grea cu care cioplise în ajun, însângerată. Vestmintele lui, degetele curate. Nici urmă de sânge sub unghii. La vederea cadavrelor, a leșinat. Trezit, n-a putut spune decât că el nu știe nimic. A recunoscut deschis că în noaptea crimei plecase din atelier cu unealta ucigașă în mână.</p>
<p>Nici chinuri și bătăi, nici curse și alte viclenii polițienești nu-l clintiră din tăgadă. La stăruințele apărării, care pretindea că ar fi avut o criză de nebunie, fu internat într-o casă de sănătate sub supraveghere medicală. Nicicând n-a avut o minte mai limpede și o purtare mai firească decât acolo.</p>
<p>Ținând seamă că inculpatul se apropia de majorat, jurații l-au osândit la doisprezece ani de muncă silnică.</p>
<p>Orbul primea destăinuirea, doborât, cu capul înțepenit în piept.</p>
<p>— Ce zici, nene Zahei, eu i-am omorât?</p>
<p>Neașteptata întrebare îl zgudui. Ridică mâna și, pentru întâia oară, pipăi capul soțului trecând palma peste părul lung și moale, pe care-l ghici bălai, până-n ceafa adânc scobită de gaura minciunilor. Apoi o întoarse coborând-o încet, cu popasuri, pe fruntea ieșită în afară, cu două cocoașe pe laturi, apăsă ochii boboșați<sup><a id="ancora46" href="#nota46">46</a></sup> cu pleoape tremurătoare ca de o neîntreruptă teamă, prinse nasul mic, țuguiat, ușor sumes de vârf, cercetă cu băgare de seamă gura strânsă, tivită cu buze subțiri și turtite ca două cordeluțe de mătase, bărbia lunguiață, femeiască, crestată în mijloc de o găurică, cuprinse gâtul gingaș, alunecă peste pieptul strâmt cu coșul băgat înăuntru; îi apucă, acum altfel, mâinile mari, pătrate, grele, cu degete neastâmpărate ca niște viermi, scurte, boante și unghii roase până-n carne.</p>
<p>Era așa cum și-l închipuise: un copilandru, un țângău<sup><a id="ancora47" href="#nota47">47</a></sup>, încă nedeslușit, care nu va fi niciodată și în niciun fel om întreg. Se întoarse din nou și-i pipăi capul.</p>
<p>— Pe tine nu te tunde ?</p>
<p>— Nu. Mă scutește Boieru. Îi place să se joace cu părul meu… Ce zici, nene Zahei ? Și tovarășul aștepta liniștit.</p>
<p>Orbul nu se grăbea cu răspunsul.</p>
<p>— Ce zici ?</p>
<p>— Ce să zic… Poate.</p>
<p>— Poate ce ?</p>
<p>— Poate cum spui tu, își tărăgăna glasul, îndoielnic.</p>
<p>— Că nu i-am ucis eu?</p>
<p>— De! Știu și eu! Și oftă… Și de când ești în ocnă? schimbă el vorba.</p>
<p>Era de mai bine de un an. La început suferise cumplit batjocurile și silniciile ocnașilor cărora le căzuse pradă ușoară. Povesti urletele și zbătăile lui, fără nicio ajutorare, sub pângăririle lor. Până la urmă avu noroc cu Boieru, care-l scăpă de gloată, alegându-l și păstrându-l numai pentru el. Îi plăcuse fiindcă era fraged, alb și copilăros, cu știință de carte: un fel de secretar intim.</p>
<p>— Și acum de ce te-a părăsit? L-ai supărat cu ceva?</p>
<p>— Nu știu, mărturisi cu oarecare ciudă tânărul. I-a venit lui așa! Are toane și hachițe care-l apucă din te miri ce.</p>
<p>— Și-ți pare rău? Aveai loc bun lângă el.</p>
<p>Alexandru, venit în fire, simți șfichiul<sup><a id="ancora48" href="#nota48">48</a></sup>. Strânse cu putere amândouă mâinile orbului și se lipi de el.</p>
<p>— Nene Zahei, să nu mă lași. Apără-mă!</p>
<p>— Vasăzică, tu ești un fel de muiere a mea, vorbi apăsat. Mă, bine că n-ai încercat, că te striveam acolo pe loc.</p>
<p>Tânărul plângea…</p>
<p>— Mă, urmă Zahei mișcat. Eu n-am nevoie. Dar, dacă asta te scapă de spurcăciunea lui Boieru și a celorlalți, lasă-i să creadă ce-or vrea. Zicem ca ei… Numai tu să te faci om cumsecade. Să știi că doar așa îți sunt prieten și te ajut.</p>
<p>Alexandru urma să plângă în palmele orbului.</p>
<p>Târziu, se întoarseră între ocnași, primiți cu chiote de nuntă. Dar orbul și soțul cu caraula după ei ieșeau și se apucau iar să cresteze cu cruci și stele de zodiac negrul drum al ocnei.</p>
<p>Sâmbătă seara, orbul veni singur la culcușul lui Boieru. Ăsta vru să se supere că nu-l călăuzește Mânza, cum îi e sarcina.</p>
<p>— N-am nevoie, spuse răspicat musafirul. Știu odaia voastră ca-n palmă.</p>
<p>— Cum? se uimiră toți.</p>
<p>— Am călcat-o cu urechea în lung și lat cu fiecare pas al vostru.</p>
<p>— Și nevastă-ta? rânji gazda.</p>
<p>Orbul se stăpâni.</p>
<p>— Alexandru, și apăsă pe numele tovarășului, vine numaidecât. A rămas să scuture țoalele și să aștearnă de culcare.</p>
<p>La capătul săptămânii, în dormitoare se înfiripau, pe tăcute, sindrofii în jurul căpeteniilor, care pofteau oaspeți. Boieru, înconjurat de fruntași, primi cu satisfacție pe Zahei, îi făcu loc de cinste, pe pat, și-l înfățișă tovarășilor în mijlocul cărora trona.</p>
<p>— Ei, așa te vreau, prieten bun, nu dugos<sup><a id="ancora49" href="#nota49">49</a></sup> și sanchiu<sup><a id="ancora50" href="#nota50">50</a></sup> cum păreai!… Uite, să faci cunoștință cu tovarășii.</p>
<p>Orbul strânse rând pe rând, ținute lung în pipăitul lui ascuțit, ca să le recunoască oricând, mâinile a vreo treizeci de vlăjgani, între ei Mănăilă, ciobanul noduros care-și ucisese nevasta prinsă cu baciul, povestind bucuros cum l-au găsit tocmai când cerca s-o jupoaie de piele ca pe oi, umplând-o cu aer suflat printr-o țeavă. Apoi Vânzoală, argat care dase foc conacului încuiat cu strășnicie pe dinafară, de arseseră boierii ca șoarecii. Popa Țurcă, zis și Burtă-Pustie, ucigașul preotesei pe care o crestase mărunt și o presărase cu sare. Irmilie, adventist furios în necurmată vrăjmășie cu popa. Ăsta căsăpise pe preotul din sat. Când la jurați i s-a spus că adventiștii adevărați nu ucid, el hohotise în plină sală, că popii nu sunt oameni, ci fiare și trebuie stârpiți. Boșotă, Lișcotă și Bencheș, ucigași de rând ale căror mâini se furișaseră grăbite din palma orbului. Veni la rând Hadâmbu, o haramină<sup><a id="ancora51" href="#nota51">51</a></sup>, balcâz<sup><a id="ancora52" href="#nota52">52</a></sup> și buzat, cu dinți albi, obrazul văcsuit<sup><a id="ancora53" href="#nota53">53</a></sup> cu lustru și mâinile păroase ca niște brânci îmblănite de urs. Șerbotă, falnic ca un brad până la brâu, cu fața deschisă și bălană de caș, cu ochii viorii și bărbia cărnoasă, frumos rotunjită, iar de la mijloc în jos o stârpitură pe două picioare schiloade din naștere, sucite cu tălpile înăuntru. Ăsta trimisese pe lumea cealaltă, cu șoricioaică<sup><a id="ancora54" href="#nota54">54</a></sup>, vreo șapte-opt bărbați de care nevestele nerăbdătoare vruseseră să scape, ca să ia alții. La proces el arătase că, după ce isprăvise câinii casei și pe ai vecinilor, își încercă leacurile ucigașe pe neamuri, veri și nepoți. La urmă, Ghingirliu, sămânță de păgân, un omuleț uscat, crunt și iute, care tăiase la o ceartă doi greci și rănise grav alți patru oameni săriți să-i scape. Ăsta nu se știe cum își păstrase pe el brâiele late cu care umbla încins pe sub haina de ocnaș. Acolo purta înfipte patru cuțite și două pistoale paragorisite din sare gemă.</p>
<p>Când se mânia, își scăpăra ochii de tătar și ducea numaidecât dreapta la seleaful<sup><a id="ancora55" href="#nota55">55</a></sup> cu arme.</p>
<p>Toți zece condamnați pe viață. Fiecare își avea lângă el perechea, ținută cu dragoste pe după gât, ori strânsă de mijloc. Tot pe atâția tovarăși ședeau pe jos, cinchiți<sup><a id="ancora56" href="#nota56">56</a></sup> sau grecește, ocnași mărunți, plevușcă fără cuvânt în sfat. Între ei se marghioleau<sup><a id="ancora57" href="#nota57">57</a></sup>, cu chiote și fandoseli, muierile, neîmperecheații, Iapa-Moale, Ocheșica, putorile, cum le spuneau cu dispreț legitimele. Împinși de colo până colo, ei se ciupeau cu unii, se ghionteau cu alții, se ocărau, așijderi unor desfrânate.</p>

<h3 id="sigil_toc_id_4">*</h3>
<p>Odată închiși în dormitor, ocnașii se aflau mai slobozi ca în orice alt loc și răsuflau. Paznicii, după ce le vindeau pe ascuns rachiu și tutun, aveau tot interesul să nu mai pătrundă nimeni până la ei. Puteau face ce voiau, numai în liniște. Cu zece parale pe zi plată, fiecare căpăta la sfârșitul săptămânii atât cât să contribuie la băutură și să-și cumpere tutun. Banii îi aduna starostele vistiernic, singurul care avea încrederea slujbașilor și prin mijlocirea căruia se făcea traficul. Mulțumită trecerii și bunei chiverniseli, sectorul lui Boieru era cel mai îmbelșugat în latura pilelii. Venea până la jumătate de oca de om. Dar, cum fruntașii își luau partea leilor, pleava se mulțumea cu câteva ceșcuțe. Ca să nu risipească nicio picătură, pe întuneric, se plecau trei inși deodată deasupra ceștii cu țigările aprinse din care sugeau adânc ca să lumineze un pumn de văzduh, așa ca Boieru să poată cumpăni câteva clipe sticla și să toarne drept. Pe urmă nu mai era nevoie de nicio zare, mâinile cunoșteau drumul gâtului…</p>
<p>Nu aprindeau felinarul șterpelit, să nu vadă sentinela mijire de lumină la ferestre și să dea alarma. Nici nu scăpărau, ca să facă economie de fitil și amnar, destul de arse și tocite cu țigările.</p>
<p>— Noroc și bine ai venit, frate, îi ură Boieru, întinzând cu galantonie orbului un clondir plin. Tu nu ești om de țoi, ci de butoi.</p>
<p>Și hohoti spre lingăii dimprejur. Ăștia se gudurară ținându-i isonul. Orbul simți cu putere damful spirtos, dar nu se mișcă. Aducându-și aminte că oaspetele nu vede, gazda trase cu sete din țigară să-și lumineze înainte, îi căută mâna și vru să-i pună sticla în palme.</p>
<p>— Na, ia…</p>
<p>— Nu beau! spuse scurt acesta și-și feri brațul…</p>
<p>— Păi, este partea ta dreaptă, nu bei de la alții, cinste, îl lămuri șeful, crezând că din mândrie face goange. Ți-am oprit banii pentru rachiu. Uite și tutunul care ți se cuvine.</p>
<p>— Nu fumez.</p>
<p>Fu o clipă de prosteală obștească. Un îngheț de grozavă uimire amestecată cu indignare! Stare tălmăcită în chip desăvârșit de Boieru dezmeticit.</p>
<p>— Mă, Zahei, tu nu ești ca toți oamenii! Și după o tăcere… Nici nu te-nsori, nici nu te măriți… Și acum, pe deasupra, poftim, nu bei și nu fumezi! Aferim<sup><a id="ancora58" href="#nota58">58</a></sup>… Ce-o să ne facem cu tine?!…</p>
<p>Zahei sta ca un vinovat înaintea judecății…</p>
<p>— Poate nu-i place basamacul<sup><a id="ancora59" href="#nota59">59</a></sup> nostru. O fi deprins cu altele mai bune, se amestecă popa.</p>
<p>— Să aștepte mult și bine. Asta am, asta-i dau, încheie el cu parapon<sup><a id="ancora60" href="#nota60">60</a></sup> și trecu ceașca mai departe altora.</p>
<p>— Mă, ți-o fi rușine de tovarăși, se întoarse iar la orb. Îți las sticla, ia-o cu tine. Poate te răzgândești și-o dai singur de dușcă.</p>
<p>Și își văzu de treabă.</p>
<p>Gheața prilejuită de refuzul orbului se topi repede în căldura cinstirii și a vorbăriei.</p>
<p>Boieru se prefăcea că a uitat de mosafirul anapoda, ascultând o snoavă, dar își puse în gând să-l sâcâie, măcar pieziș.</p>
<p>Chemă pe Alexandru lângă el, aparte.</p>
<p>— Na, Mânzo, bea tu în locul sfântului ăsta.</p>
<p>Și-l sili să înghită repede, una după alta, mai multe țuici, hotărât să-l îmbete. Iar roata de tainică împărtășire a soborului nu întârzie să-i tragă și să-i amestece și pe ei între ceilalți.</p>
<p>Orbul asculta și se căznea din cisluirea<sup><a id="ancora61" href="#nota61">61</a></sup> pestriță să scoată fiecare glas deosebit, să-l îmbrace în carne, ca astfel să întruchipeze unul câte unul pe adevărații oameni ale căror fapte, nume și vorbe le auzise. Dar nu putea. Adunarea alunecase către șezătoare. Spre marea lui mirare, ocnașii nu povesteau despre jafuri și omoruri, nu-și istoriseau isprăvile fioroase. Ei se desfătau acum cu basme copilărești, mai vrăjite ca băutura pe sfârșite. Treceau pe urmele zânelor și cailor aripați în lumea de dincolo de zidurile vieții, ahtiați de frumusețe, dragoste și izbânzi. Chinuitorii lor se prefăceau în zmei, mai lesne de biruit decât directorii de pușcării și supraveghetorii de ocne.</p>
<p>Zahei se aștepta la alți oameni. Pe aceștia, așa cum se înfățișau, nu-i mai putea recunoaște…</p>
<p>Lepădaseră de pe ei sodomia, zvârliseră desfrâul, înjosirile, ca pe niște vestminte mincinoase de împrumut. Se spălaseră de sângele vărsat… Erau, toți, oameni deschiși, nestricați, întregi. De unde inimile astea noi, senine, aproape curate? Joc al uitării? Al amăgirii? O pașnică armonie îi înfășură și-i afunda departe ca într-un fum luminos în cel dintâi, fericit, trecut, când încă din zodiile rele nu li se alesese soarta.</p>
<p>Țigările li se ofileau între buzele arse de dor. Unul câte unul, plecau molcomiți la culcușuri. Alții rămâneau să doarmă acolo, pe loc, de teamă parcă să nu scuture pulberea visului adiată peste ei.</p>
<p>Zahei, mâhnit, se alese cu o nedumerire căzută greu pe sufletul lui orb, otrăvit de obidă și îndoieli.</p>
<p>Ajuns la pat, nu-l găsi pe Alexandru. Știu, adaos la amărăciune, că l-a oprit stăpânul. La urmă se gândi că, în nenorocirea lor, năravul ăsta le ține ocnașilor loc de mângâiere. Și se alină.</p>
<p>Boieru află de la tânăr ceea ce bănuia: nu izbutise să-l scoată din minți pe Zahei. Era nevoie de un marțafoi<sup><a id="ancora62" href="#nota62">62</a></sup> mai arzui<sup><a id="ancora63" href="#nota63">63</a></sup>, mai drăgăstos, priceput la stârnuri și giugiuleli, cu lipici și farmece muierești far' de împotrivire.</p>
<p>Seara următoare veni deci curtenitor la patul îndărătnicului.</p>
<p>— Mă, știi, mi s-a făcut dor de Mânza mea… Și mi-o iau îndărăt. Te superi ?</p>
<p>Orbul se ridică din culcuș.</p>
<p>— Nu de tot. Numai noaptea, se grăbi să-l liniștească. Ziua ți-l las. Văd că taci… Îți dau în loc un băiat mai grijuliu să te înveselească în somn, să te slujească dimineața. Gambetă, porunci el unui calindroi<sup><a id="ancora64" href="#nota64">64</a></sup> din spate, un fârtăngău<sup><a id="ancora65" href="#nota65">65</a></sup> frumușel, cu mers mlădiat de pisică în călduri, odalisc<sup><a id="ancora66" href="#nota66">66</a></sup> din haremul propriu, de astă seară te culci tu lângă prietenul nostru. (Și cu înțeles:) „Ai grijă!“</p>
<p>Asta se prefăcea că se desparte cu greu de marele pașă, ca o mielușea trimisă la tăiere; dar, ascultător, rămase.</p>
<p>Dimineață, Gambetă gemea cu mâna dreaptă scrântită, palma umflată și brațul vânăt până dincolo de cot. O vârâse șerpește, așa, ca din întâmplare, sub șalele orbului, care, sucindu-se în somn, i-o apucase acolo, se lăsase fără să știe cu toată greutatea și i-o prinsese ca într-o menghină. Băiatul n-a putut s-o scoată cu toate smuciturile și opintelile, până ce nu s-a îndurat tovarășul, care doarme greu, să se deștepte.</p>
<p>Întâmplarea, cusută cu ață albă, învăță minte pe marghioli<sup><a id="ancora67" href="#nota67">67</a></sup>. Niciunul n-a mai primit sarcina să-l seducă.</p>
<p>Boieru, pus la ambiție, nu se lăsă. Chibzuind cu sfetnicii, au ajuns la socoteală că Zahei ori este famen<sup><a id="ancora68" href="#nota68">68</a></sup> din naștere, sau legat cu vrajă de vreo femeie care îi înnodase ața și-l ținea neputincios.</p>
<p>Afară dacă nu cumva, cine știe ?, n-o fi scopit<sup><a id="ancora69" href="#nota69">69</a></sup>. Trebuia deci luat nu cum se face cu un bărbat, cu migliseli<sup><a id="ancora70" href="#nota70">70</a></sup> și alintări, ci ca pe muieri: cu de-a sila și cu forța. Care se prinde pentru asta?</p>
<p>Nu unu, zece au sărit deodată, momiți ca de o mare pleașcă, de virginitatea victimei. S-au ales deocamdată cinci zăplani<sup><a id="ancora71" href="#nota71">71</a></sup>, care s-au mutat în locul vecinilor de pat și s-au pornit pe sforăieli. Zahei a cunoscut după răsuflarea streină că nu sunt megieșii<sup><a id="ancora72" href="#nota72">72</a></sup> obișnuiți: învegheat, s-a culcat pe spate. Deodată, s-a simțit înhățat pe patru părți: trântiți peste el, doi în dreapta și în stânga îl țineau de umeri și alți doi îl încleștară de picioare căutând să-l țintuiască întreg. El i-a lăsat câteva clipe pe cei de la căpătâi să se plece peste trupul lui, cât să-i vie bine, și-a întins apoi repede brațele peste ei, i-a prins de gâturi și i-a încolăcit. În același timp, cum n-avea lanțuri la picioare, le-a ridicat sus de tot cu ceilalți doi care atârnau de ele, împiedecați în cătușe, le trânti cu putere jos și apucă sub buturii<sup><a id="ancora73" href="#nota73">73</a></sup> de oțel pe vrăjmași, cu câte un crac de al său peste fiecare. Pentru al cincilea tăbărât din față, îi căută răsufletul și, cum îl simți, se ridică în șezut, îi repezi maiul capului într-acolo și îl plesni în piept, năpustindu-l în mijlocul odăii.</p>
<p>Totul se petrecu în liniște și taină, pe întuneric, muțește, doar cu câteva icnete și opinteli. Patul, îngrozit, a tremurat din toate chiotorile, dar nu s-a dărâmat. Dormitorul tăcea chitic. Nu se știa bine ce se întâmplă. Bănuieli numai… Dar nimeni nu îndrăzni să se amestece, s-ar fi încins hărmălaie mare. Poate omor.</p>
<p>Zahei se întinse la loc cu căpățânele unora ieșind din subțiorile lui și cu șalele zvârcolite ale altora sub pulpe. Din când în când, slăbea strânsoarea, să nu-i sugrume de tot. Până ce i-a zvârlit ca pe niște cârpe, câte unul, unul, începând de la margine, cărora le făcu vânt cu călcâiele. Iscoadele i-au cărat târâș… Gustul pentru fecioria orbului s-a curmat. Și ciudat: înfrângerea, în loc să-i întărâte, i-a umplut de admirație și le-a sporit cinstirea pentru biruitor.</p>
<p>— Mă, spunea a doua zi Boieru în șoaptă, pe ăsta, dacă nu-l lăsăm în pace, ori ne aduce în stare să-l omorâm, ori ne schilodește el pe toți. Cum dracu să-l înduplecăm? Are un mecherez<sup><a id="ancora74" href="#nota74">74</a></sup> care trebuie găsit. Ce ziceți voi ?</p>
<p>— Lasă că-i ghicesc eu viitorul și vă spui ce-o să se aleagă de el, făgădui Șerbotă, vraciul.</p>
<p>Dimineața șeful se opri să schimbe vorbă cu prietenul.</p>
<p>— Cum ai dormit ? îl ispiti el.</p>
<p>— Ca de obicei. Dar mi-ai dat tovarăși niște zurbagii.</p>
<p>— Cum așa? Te-au necăjit cu ceva?</p>
<p>— Nu. Cât numai se zbuciumă rău în somn. Parcă ar fi apucați. M-am trezit cu ei peste mine și abia m-am putut scutura. Ba n-au mai avut loc în așternut și-au ajuns pe sub pat.</p>
<p>— Bine că mi-ai spus, făcu Boieru.</p>
<p>Și în gând se mira de cu ce iscusință o aducea din gură orbul. Și împăciuitor:</p>
<p>— Las’ că-ți trimit înapoi pe Mânza…</p>
<p>Pe Mânza însă îl plesnise sorocul pandaliilor. Nu mai da pe la culcuș, fugea din rând, rătăcea prin ocnă, se ascundea… Îl prindeau prin dormitoarele streine, de unde îl aduceau cu mare caznă înapoi… Când și-a venit în fire, orbul nu mai avea nevoie de el. Umbla singur nestingherit pe drumul ocnei, în coada trâmbei<sup><a id="ancora75" href="#nota75">75</a></sup>. Și era mulțumit ca de un fel de libertate.</p>
<p>Ocnașii primiră pe Zahei așa cum era: tovarăș pașnic și de credință… dar neatârnat, neclintit din ale lui. Se deprinseră cu el răznit<sup><a id="ancora76" href="#nota76">76</a></sup>, tras deoparte din amestecul tulbure al obștii. Tăcut și mâhnit, deloc primejdios, nu râvnea nimic, nu făcea umbră nimănui… L-au lăsat în pace. Boieru numai nu pierduse nădejdea că odată și odată o să-l dea pe brazdă și să-l aducă pe calea cea bună. Ar fi păcat de el, spuse șeful, să rămână orfan de singurele bucurii ale întunericului: dragoste spurcată, rachiu otrăvit, tutun blestemat.</p>
<p>Sâmbătă seara împlineau pofta starostelui lăfăit ca un bei<sup><a id="ancora77" href="#nota77">77</a></sup> între fanții<sup><a id="ancora78" href="#nota78">78</a></sup> lui și se abăteau la refeneaua<sup><a id="ancora79" href="#nota79">79</a></sup> lor. Boieru își făcea într-o doară datoria și-i întindea sticla, necăjindu-l:</p>
<p>— Na, mă Zahei, ia măcar o gură, ce dracu, n-ai să mori.</p>
<p>— Lasă, altă dată, mai târziu, refuza el zâmbind cu blândețe.</p>
<p>— Mă, tot am să-ți găsesc eu meremetul<sup><a id="ancora80" href="#nota80">80</a></sup>, îl amenință acesta trăgând clondirul înapoi.</p>
<p>Cu încetul, orbul prinse obicei și venea să asculte, mai ales cântecele. Iapă-Moale, cu glasul lui ciudat, ușor îngroșat, geamăt melodios înăbușit în coardele gâtului să nu s-auză de-afară, le tânguia doine și balade bătrânești. Mănăilă ciobanul scotea fluierul ascuns în stratul patului și zicea jalea păstorului când a pierdut oile sau horea ca odinioară la târlă<sup><a id="ancora81" href="#nota81">81</a></sup>, însoțind sunetul limpede al tilincii<sup><a id="ancora82" href="#nota82">82</a></sup> cu isonul unui soi de gâjâit neîntrerupt, muget dulce, modulat în gâtlej. Oamenii nu lăcrămau… nu oftau măcar. Stăteau neclintiți și ascultau duși… Ca și cum, printr-o vrajă, ei sunt acum cei slobozi de odinioară și ar fi auzit, stând la casele lor, zvon și bocet despre niște cunoscuți întemnițați, poate morți în ocnă, departe:</p>
<br/>
<p><em>Foicele foi uscate,</em></p>
<p><em>De opt ani și jumătate,</em></p>
<p><em>Zac în ocna cu păcate.</em></p>
<p><em>Zac în fiare și nu știu</em></p>
<p><em>De sunt mort ori de sunt viu.</em></p>
<br/>
<p>Așa se târșeau zilele și nopțile la fel de întunecate, amestecate unele cu altele… Totuși, un fel de răboj al calendarului creștinesc îl ținea popa Burtă-Pustie. Îi dibuia din spusele paznicilor și din alte semne nesimțite. De pildă, Sfântul Nicolae cădea totdeauna, orice s-ar fi întâmplat, cald sau zăpadă, în seara când convoiul ieșind din ocnă auzea taraf de lăutari în casa directorului pe care-l chema Nicolae. De aci popa socotea cât mai e până la Crăciun și statornicea nașterea Domnului.</p>
<p>Aproape de marile praznice câțiva dintre ocnașii crescuți în datini, la țară ori prin mahalale, închipuiau din hârtie proastă o stea, câteva sorcove și porneau să colinde lui Boieru și fruntașilor care-i cinsteau cu băuturi și bănuți de câte o para. Atunci dormitorul părea că se-nnorează călâi<sup><a id="ancora83" href="#nota83">83</a></sup>, mirosea lin a aburi de colaci calzi, a mere și gutui coapte în cuptor.</p>
<p>Orbul s-a bucurat cu adevărat și nu se mai sătura ascultându-i. Îi punea în fiecare seară să-i ureze, lui anume, și-i dăruia cu toți gologanii câți îi avea. De sărbători, popa a săvârșit, așa cu ce-și aducea aminte pe dinafară, o spoială de slujbă bisericească, la care a plecat capul până și adventistul. Toate astea l-au mai înmuiat pe Zahei și i-au înviat nădejdile.</p>
<p>— Mă, spuse într-o seară popa. S-a sfârșit Câșlegile<sup><a id="ancora84" href="#nota84">84</a></sup>. De mâine avem Cârneleagă<sup><a id="ancora85" href="#nota85">85</a></sup>. Pe urmă începe Postul Mare.</p>
<p>— Și ce-i cu asta? îi ținu Boieru calea la vorbă.</p>
<p>— Asta înseamnă că de acum în șase săptămâni vine Paștile. Ostoiți<sup><a id="ancora86" href="#nota86">86</a></sup>-vă și voi măcar zilele astea cu păcatele. Păstrați-vă curați, să vă spovedesc.</p>
<p>— Iar începi cu palavrele tale ? Aici unde nu mai este Dumnezeu, nu sunt nici păcate. Nu vezi ? Le-am ispășit în beznă și obezi<sup><a id="ancora87" href="#nota87">87</a></sup>.</p>
<p>— Treaba voastră. Să știți însă, urmă Burtă-Pustie, că eu de acum mă culc singur. Nu mai primesc pe nimeni lângă mine.</p>
<p>Ajunul Bobotezei, când cerurile se deschid și pământul se destăinuie, comorile răsuflă și duhurile joacă, iar vitele și oamenii proorocesc, era așteptat cu înfrigurare. Atunci Șerbotă, vraci și zodier, ghicea soarta. Nu la oricine! Numai la cei aleși de el și după mari rugăminți. Anul acesta el fu și mai zgârcit în oracole. N-a vrut să dea în bobi. A luat mâna lui Boieru și, plecat peste palma lată, a tras vârtos din țigară, s-a chiorât în podul brăzdat și a dat-o repede în lături.</p>
<p>— Du-te-ncolo cu mâna ta, că nu se vede nimic.</p>
<p>Și a trecut la alții grămădiți împrejurul lui. Zahei sta liniștit deoparte și asculta.</p>
<p>— Nu vă mai înghesuiți voi cei vechi, sunt sătul de baftele voastre sparte-n fund, îi ghionti Șerbotă. Ia aduceți-mi mai bine pe orb, să vedem ce triște<sup><a id="ancora88" href="#nota88">88</a></sup> are ? E vreo scofală de soarta lui ? Poate ajunge împărat!</p>
<p>— Al orbilor, glumi cineva.</p>
<p>— Pentru asta ar trebui să aibă bun măcar un ochi, râse altul.</p>
<p>— Tacă-vă floancele<sup><a id="ancora89" href="#nota89">89</a></sup>. Sunteți niște proști, îi puse solomonarul<sup><a id="ancora90" href="#nota90">90</a></sup> la locul lor. Ce știți voi ? Sunt fel de fel de împărați pe lume. Unii peste cele nevăzute… întinde laba, frate, îndemnă el pe Zahei, să-ți citesc în ea rosturile.</p>
<p>Lui Zahei nu-i plăcuseră vorbele și nu se mișcă.</p>
<p>— A, nu vrei? Ți-e cumva teamă de viitor? Las' că viu eu la tine.</p>
<p>Se sculă pe picioarele-i sucite, se așeză lângă orb și-i luă pe neașteptate mâna în ale sale.</p>
<p>— Ei! mână mică… inimă mare… făcu uimit…</p>
<p>Atât avu timp să spuie, că Zahei și-o trase înapoi… Și nu s-a învoit în ruptul capului să i-o cerceteze.</p>
<p>— Mă, da dugos și sanchiu mai ești!…</p>
<p>— Lasă-l în pace, dacă nu vrea, îi luă partea șeful. La urma urmei, are dreptate: ce mai așteaptă el de la viață? întoarce-te la mine, că n-ai isprăvit.</p>
<p>În palmă se ghicea soarta mică de toate zilele.</p>
<p>Pentru cea mare - Ursita vraciul nu turna plumbe, nici cositor, folosea mijloace tainice, îndeosebi udul proaspăt anume descântat și afierosit<sup><a id="ancora91" href="#nota91">91</a></sup>. De-aia se lăsa greu. Dar n-avu încotro: porunca e poruncă.</p>
<p>Pentru noua ispitire a viitorului, era nevoie să vadă bine… Se alcătui deci din câteva țoale lungi, sprijinite în capetele a patru oameni, și întinse pe spatele lor până jos în dușumea un soi de cort sub care se aprinse felinarul. Lumina pâlpâi, se izbi sperioasă de pereții soioși și rămase prizonieră acolo. Întunericul domnea nestânjenit afară.</p>
<p>Boieru urină lung, cât un cal, într-un ciubăr lat, înadins scobit în sare, și-l întinse descântătorului care, stând grecește la mijloc, se îndoi peste el și prinse să-l boscorodească. Udul cald și spumos începu să fiarbă. Clăbucii jucau, se strângeau, se risipeau, se mutau în chipuri și înfățișări deosebite, repede schimbate. Izul tare de amoniac îi ațâța nările și-l îmbăta. Apoi spumele subțiate se așezară în rămurele, se hotărâră în linii și ațe ca plasa de păianjen pe luciul untdelemnos de oglindă slinită a lichidului. Țeapăn, holbat, fără suflare, cu priviri sticloase, țintite în palma întinsă a urinei, ghicitorul întârzia cu tălmăcirea semnelor, încă mișcătoare în bătaia luminii. Nimeni nu clintea. Boieru nu se putu stăpâni să nu tremure.</p>
<p>— Mă, tu te arăți într-un alai mare, silabisi cititorul ca-n niște buchi nedeslușite. Mergi în frunte… Ești voios.</p>
<p>Și vraciul întrerupse vorbirea… Și iar o lua, ca și cum zugrăvea pe măsură ce i se desfășură vedenia.</p>
<p>— Porți ceva, ca o zgardă.</p>
<p>Boieru făcu un gest de nemulțumire.</p>
<p>— Stai! Nu! Altceva… Pe cap… pe frunte în chip de cunună. Și nu ești singur. Sunteți doi… mergeți alături. Și amândoi încununați… Pe urmă o horă, într-o adunare.</p>
<p>Și deodată:</p>
<p>— Mă, tu te-nsori. Și pe curând. Anul ăsta. Pun capul. Boierule, jucăm toți la nunta ta.</p>
<p>Cei de sub cort răsuflau ușurați. Boieru rămase nedumerit. Era prea puțin.</p>
<p>— Altceva nu se mai arată?</p>
<p>— Altceva? Pentru anul ăsta, nu.</p>
<p>— Atunci cercetează înainte pentru anii viitori.</p>
<p>— Ții tu? Nu vrei să amâni?</p>
<p>— Nu… Acuma.</p>
<p>— Bine! Atunci trebuie să gonim puțin vremea mai departe. Șerbotă suflă peste firișoarele galbene, rămășițe ale spumelor topite. Se stârni un ușor vârtej, fața apei îngreuiată se încreți, se zbătu și se potoli în altă înfățișare nouă.</p>
<p>Solomonarul încremeni un timp încruntat asupra ei, suflă iar. Dar lichidul îngroșat nu se mai mișcă. Clăti vasul unde dormea acum un ulei năclăios negru-verde. În el vinișoarele cenușii ale ursitei nu-și schimbaseră locul, nici chipul. Se rostuiseră și-nghețară.</p>
<p>Șerbotă ridică ochii la Boieru, încovoiat lângă el, și-l cercetă repede cu privirea speriată, să se încredințeze parcă de ceva. Apoi și le mută iar în fundul vrăjit al vasului, boscorodi, certă, amenință… nicio premenire. Nu mai așteptă. Îl luă și îl vărsă peste picioarele tovarășilor.</p>
<p>— Ce e? Ce se-ntâmplă? o sfecli<sup><a id="ancora92" href="#nota92">92</a></sup> Boieru.</p>
<p>— Nimic… Nu vrea să iasă, mormăi Șerbotă.</p>
<p>— Cine? Nu te face. Spune, nu-mi ascunde.</p>
<p>— Ce să-ți spui, mă?</p>
<p>— Tot ce vezi. Nu-mi pasă. Numai să știu mai dinainte.</p>
<p>— Nu e bine, îl dojeni vraciul. Asta ajută și grăbește să se-mplinească.</p>
<p>— Spune, șuieră mânios Boieru. Ce este să se împlinească? Și ridică pumnul.</p>
<p>— Mă, stai binișor, se oțărî Șerbotă. Eu îți ascund de milă. Și dacă ți-o spun, n-o fac de frică. Ascultă…</p>
<p>Acesta se stăpâni bojogiu<sup><a id="ancora93" href="#ancora93">93</a></sup> la față.</p>
<p>— Mă, tu ieși din ocnă.</p>
<p>Surprins, Boieru ridică dintr-o sprânceană.</p>
<p>— Când?</p>
<p>— Dacă e cu zăbavă, peste cinci ani.</p>
<p>— Și mai degrabă?</p>
<p>— În vreo trei…</p>
<p>— Și de ce nu te-ndurai să-mi spui ?</p>
<p>Vraciul tăcu.</p>
<p>— De ciudă că tu ai să rămâi mai departe închis?</p>
<p>— Nu… Și Șerbotă se îndrăci: Nu de asta!</p>
<p>— Dar de ce?</p>
<p>— Că nu ieși pe picioarele tale.</p>
<p>— Dar cum? Și sufletul se abătu în el…</p>
<p>— Purtat în ceva… Ca într-un coșciug… și plin de sânge…</p>
<p>Boieru stete o clipă zăpăcit.</p>
<p>— Du-te dracului cu minciunile tale… Bine face orbul că nu te primește.</p>
<p>Și, furios, cu un picior în spate, zvârli pe descântător în lături.</p>
<p>— Hai, băieți, la rachiu.</p>
<p>Și ieși cu ceilalți, dărâmând cortul cu toate țoalele năpustite peste zodier și peste felinar.</p>
<p>Se împrimăvăra grabnic. Într-o dimineață, osândiții rânduiți în curte așteptau ordinul de plecare, când un glas țipă ascuțit:</p>
<p>— Rândunica… rândunica.</p>
<p>Toți ochii se ridicară și o zbucnire de glasuri din toate piepturile cotropi văzduhul.</p>
<p>Nicio pedeapsă, și mâncaseră destule, nu-i putuse dezbăra de acest chiot sălbatic, scurt ca un fulger, cu care ocnașii le primeau în slavă.</p>
<p>Regulat, directorul se speria crezând că e răzmeriță.</p>
<p>— Rândunele… rândunele..</p>
<p>Cel care le zărea întâi și da de veste tovarășilor primea o răsplată. Mulți le pândeau zile și săptămâni de-a rândul spionând cerul cât le îngăduia răgazul înainte de intrarea în ocnă și înainte de închiderea în dormitor. De data asta, câștigătorul se brodea să fie din ceata lui Sperie-Pește, ceea ce mâhni pe orb, care înălțase și el ochii sarbezi<sup><a id="ancora94" href="#nota94">94</a></sup> spre întunericul de sus și își însemna tot mai șters în gând: acolo, la Dunăre, ghețurile pârâiau pretutindeni, descopciate de toate chiotorile. Suflă Băltărețul, aer dulce de la miazăzi. Apele umflate răzbesc peste maluri cu avuții de crapi și somni. Gâgâie pe sus cârduri de gâște sălbatece. Roiesc rațe și călifari… Și mai ales începe bătaia peștelui.</p>
<p>Peste el, aici, se așterne și-l roade rugina.</p>
<p>Rândunelele zburară. Pe urma lor, rămaseră toți multă vreme muți, amețiți, cu gâturile sucite în sus, chiar și în ocnă, cu gândurile aiurea, osândiți, gardieni, soldați… Și ziua întreagă nu mai fură buni de nimic.</p>
<p>Apoi, în alte zile, s-au desfășurat funii cântătoare de cocori, s-au rotit berze… dar în alte ceasuri… Au trecut peste ei, cei cufundați în ocnă, și n-au mai știut. Le-au spus doar soldații. Au așteptat zadarnic în răstimpurile cât se aflau în curte. Nu le-au mai văzut. Poate la toamnă, când trec înapoi, să aibă noroc. Sau la primăvara viitoare, când iar le vor întâmpina cu urale.</p>
<p>Așteptarea asta le era încă una din chinuitoarele mângâieri: să viseze la întoarcerea sărbătorească a ștafetelor lumii slobode.</p>

<h3 id="sigil_toc_id_5">*</h3>
<p>Ocnașii sunt mult mai nenorociți vara. Celelalte anotimpuri sunt de la sine întunecate. Dar chiar mărita doamnă a anului, cu puternica și îmbelșugata frumusețe, abia pătrunde acolo. În locul ei, timpul, negru olog, târăște în cârcă doar o biată slăbănoagă așijderi toamnei și iernii. Și pe aceea o zăresc numai între două clipiri: în zori, așteptând să pornească spre ocnă, și seara târziu, când trec la culcare spre sălașele cu zăpușeală împuțită. Încolo, pentru ei, pretutindeni și toată vremea domnește tot bezna. Ceruri mărețe, dimineți strălucite, amiezi de azur arzător, lungi apusuri cusute cu lumini de mătase rămân departe afară, să-și desfășoare dincolo de ochii lor splendorile. Și, oricât de trudiți, nu pot să doarmă. Le simt prin ziduri până târziu când se face peste tot noapte adevărată.</p>
<p>Ca și ei toți, Zahei îndura chinurile îngropării de viu. Grădina lui Lagradora stăruia cu proaspetele-i amintiri supte în carnea lui. Zbucnirea în răsărit a soarelui, puterea de duh a vântului, subțirea povară a văzduhului cu creștete aprinse, ispitele umbrei, copacii, norii, apa, mai ales apa, toate, toate, când se trântește pe pat, se culcă peste aducerile lor aminte care ard ca jarul viu.</p>
<p>Și nicio întâmplare cât de mică nu se agață pe zidurile de sare, lunecoasă în hău a zilelor.</p>
<p>Spre toamnă puțină înviorare. Doi proaspeți osândiți le-au sporit numărul, împărțiți unul lui Sperie-Pește, celălalt lui Boieru. Ceea ce a dat de furcă întregii ocne: prilej de întrebări, presupuneri, cu povestea noilor tovarăși, trecută din gură în gură, soarta lor plânsă ori luată în râs, isprăvile lăudate sau hulite. Nu s-a pierdut un amănunt, nu s-a păgubit o vorbă, nu s-a trecut cu vederea un semn făcut cu mâna sau cu ochiul de noii intrați, fără să nu fie numaidecât culese, dezbătute, legate și alcătuite în felurite chipuri, sporite de o curiozitate împinsă la delir. Se ațineau să afle mai ales cum au primit botezul ocnei și în ce fel au răbdat primele încercări ale uceniciei.</p>
<p>Îi pipăiră mai întâi șefii, fiecare pe al său, și-i întoarseră pe toate părțile și toate fețele, de aproape și de departe, pe dinafară și pe dinăuntru, cum cercetează negustorii de sclavi marfa, până și în gură. Așa s-a descoperit că unul din ei, cel de la Boieru, un bătrânel slab ca o scândură, păstra într-o falcă trei măsele de aur, care nu se știe prin ce minune scăpaseră tuturor puricărilor de până atunci. Asta însemna dintr-odată o comoară. Vândute paznicilor, măselele aduceau zeci de oca de rachiu și pachete cu tutun, și prețiosul bătrânel fu botezat pe loc Aurică.</p>
<p>Celălalt, flăcău năltuț și zvelt, cu cap frumos strujit<sup><a id="ancora95" href="#nota95">95</a></sup>, poate fruntea puțin de berbec, dar răscumpărată cu prisosință de tăietura obrazului de un oval fără greșeală, pielița întinsă, auriu-mată, dulce la pipăit ca saftianul<sup><a id="ancora96" href="#nota96">96</a></sup>, ochii mari, codați, de căprioară, negri, umezi, duioși, nas subțire, semeț, dar bine măsurat, cu nările aproape lipite, gura mică și cărnoasă, cu buze mașcate, mers nițel lânced unduios din șolduri, mâini și picioare gingașe, izbise pe toți. Mai ales pe Boieru, ajuns în cumpăna vieții, îl săgetă drept în inimă. Scurt, îl întoarse pe dos. Fu de-ajuns să-l ochească de două-trei ori, ca văpaia patimii să-l încingă aprigă. Și nu se mai stăpâni. Plăti să-i afle numele, viața, faptele scrise în dosarul sosit odată cu osânditul.</p>
<p>Saharian, mângâiat cu numele de Giugiuc, fecior în casă la un cunoscut artist, cunoscut pentru talent ca și pentru moravurile lui pidosnice<sup><a id="ancora97" href="#nota97">97</a></sup>, trăise cu „domnul” pe care izbutise să-l despartă de soție. Stăpânul, boier nestatornic și flușturatic, cu zeci de alte prietenii și legături de același soi, scosese din fire pe tânărul amant care se socotea singurul legitim. Ros pe bună dreptate de gelozie, el nu mai putu răbda să fie înșelat… Odată, când îl prinse în flagrant delict, pângărind cu altul iatacul lor intim, îi sfărâmă tâmpla cu o lovitură de pumnal, găsit din întâmplare pe masă.</p>
<p>Povestea înfierbântă și mai grozav pe Boieru. Temperamentul pasional al iubitului îi întărâtă dorințele. Făcea tot ce-i sta în putință să se apropie de el, în zilele lucrătoare prin curte și în ocnă, duminica la ferchezuială<sup><a id="ancora98" href="#nota98">98</a></sup>. Îi da roate ca un cocoș, cu ochi galeși, ahturi<sup><a id="ancora99" href="#nota99">99</a></sup> și ofturi<sup><a id="ancora100" href="#nota100">100</a></sup>, ca odinioară când da gata fetele de la completuri. Giugiuc se ținea rece și distant. Încercă să intre în vorbă. Sperie-Pește, parlagiu fieros, un tolomac negricios ca un gealat<sup><a id="ancora101" href="#nota101">101</a></sup>, mereu pus pe bătaie, veghea strașnic, cu măciucile pumnilor în șolduri, să-și apere bunul. Iar tovarășii lui făceau necontenit de pază în preajmă.</p>
<p>Boieru cu ai săi s-ar fi încumetat să se măsoare cu ei. Cele două tabere se mârâiau, arătându-și colții, nerăbdătoare să-și dovedească credința față de șef și mai cu seamă bucuroase de-o bătaie, căreia toți îi duceau dorul, la urma urmei iasă ce-o ieși. Dar Boieru știa: iese scandal, pedepse, mutări, din care Giugiuc ar fi fost pierdut pentru el, fără întoarcere. Nici așa însă nu mai mergea. Vedeau toți cum gogeamite voinicul se prăpădește. Îndrăgostitul tânjea, se topea pe picioare și nu mânca, bea cumplit.</p>
<p>— I s-au aprins rău călcâiele, spuneau tovarășii, mândri de vlaga verde a șefului. Dar nimeni nu-și da seama, și cu atât mai puțin Boieru, că în zbuciumul lui se amesteca tot atât orgoliu dârz și pizmă cât poftă și jind. Privind la partea căzută rivalului, i se părea mai bună și se simțea nedreptățit. Nu se putea liniști până ce nu-i va răpi-o și turba că un nepricopsit ca Sperie-Pește îi stă împotrivă.</p>
<p>Ciracii<sup><a id="ancora102" href="#nota102">102</a></sup>, îngrijorați, se sfătuiră ce este de făcut și nu găsiră nimic mai de ispravă decât să răpească într-o seară pe tânăr, să-l aducă plocon șefului, care să-și astâmpere poftele și să se tămăduiască. Acesta zâmbi amar. Zburase vremea dragostelor iuți, smulse cu sila și repede trecătoare, descalecă și încalecă.</p>
<p>Acum, așezat și tabieticos, avea nevoie de iubire caldă, cu răgaz, legumită pe-ndelete și împărtășită.</p>
<p>Se întoarse la politica lui înțeleaptă, a mijloacelor diplomaticești. Puse în mișcare pe cel mai bun codoș, Iapă-Moale, ministrul său pentru treburile din afară. Iapă-Moale, sub înfățișarea de lungan lălâu<sup><a id="ancora103" href="#nota103">103</a></sup>, deșucheat<sup><a id="ancora104" href="#nota104">104</a></sup> și îngălat<sup><a id="ancora105" href="#nota105">105</a></sup>, ascundea o istețime și o viclenie puse de mult și cu folos la încercare.</p>
<p>Îl însărcină să negocieze cu protivnicul răscumpărarea odorului și în același timp să înmoaie și să câștige inima acestuia cu daruri și făgăduieli. Șerbotă adause descântece de dragoste pentru Boieru, de scârbă și urât pentru adversari.</p>
<p>Târguielile n-au durat mult… Sperie-Pește nici n-a vrut să audă. Ba încă a trimis niște lungi și complicate, până la al noulea neam, pomelnice de înjurături, pe care solul, întors cu coada-ntre picioare, n-a cutezat să le înfățișeze aidoma.</p>
<p>Alt sfat, cu mare dezbatere, la culcușul șefului înfruntat. Zahei, întrebat, și-a dat cu părerea ca totul să se oprească aici. Boieru să-și găsească singur cumpătul și să [se] înfrâneze. Nu e nici de rangul, nici de demnitatea lui să se înjosească râmnind<sup><a id="ancora106" href="#nota106">106</a></sup> la târâtura unui bandit. Popa puse însă numaidecât altfel problema și răsturnă chestia: Deoarece ne-am vârât până aici, zicea el, e o datorie de obraz ca șeful să-și facă ambiția și cu el să ieșim noi toți biruitori. Și nu e greu să se vie vrăjmașului de hac. E de-ajuns să se ungă cu un bacșiș bun supraveghetorul principal care găsește lesne chip și cale să smulgă din ghearele Sperie-Peștelui prada și să le-o dea lor.</p>
<p>— De unde atâția bani cât ne-o cere ? se îndoi unul.</p>
<p>— De unde? Punem mână de la mână și strângem. Și apoi n-avem pe Aurică?</p>
<p>Boieru bătu încântat din palme.</p>
<p>— Aferim! Măselele! Bravo, popo, vino să te pup!</p>
<p>— Nu! sări repede Iapă-Moale, care nu se vrea întrecut. De ce să băgăm în treburile noastre om strein? Dacă e vorba de preț bun, să încercăm întâi o împăcăciune între noi, ocnașii. Lăsați pe mine, cunosc eu pe alde Sperie pe mă-sa!</p>
<p>Și astfel s-au reluat noi ciorovăieli, pe alte temeiuri, de data asta mult mai serioase.</p>
<p>Când ambasadorul trecu acum pe la nasul adversarului putința unei înțelegeri a lui Boieru de-a dreptul cu cârmuirea care să-i dea pe tânăr, Sperie-Pește o băgă pe mânecă. Își da seama că nu poate ține piept concurenței, dacă supraveghetorul scoate pe Giugiuc<sup><a id="ancora107" href="#nota107">107</a></sup> la mezat<sup><a id="ancora108" href="#nota108">108</a></sup>. Căci niciunul din osândiții pe viață nu-și pierde speranța că în curând o să scape într-un chip sau altul, fugă, foc, cutremur, război. Și-n vederea acestei ieșiri la lume își pregătește din vreme un cheag, ban de ban strâns cu mare migală. Și el nu avea nicio poftă să-i cheltuiască.</p>
<p>El era un căpcăun jacman<sup><a id="ancora109" href="#nota109">109</a></sup> și cărpănos, care n-ar fi stricat pentru un gust al său nici măcar un ban din câți strângea jefuindu-și supușii. Pe când Boieru e mână spartă și are și trecere. O înmuie deci…</p>
<p>— De ce să nu cădem mai bine noi, cei asupriți, la învoială între noi ? pledă codoșul. La ce să-și bage coada galonatul<sup><a id="ancora110" href="#nota110">110</a></sup> ? Nu e mai cuminte câștigul să-ți rămâie ție ? Și stingem cu asta orice zâzanie.</p>
<p>— Atunci cum facem cu cârmuirea? se scărpină în cap parlagiul<sup><a id="ancora111" href="#nota111">111</a></sup> lacom. Că trebuie învoire. Lor nu le dăm bani?</p>
<p>— Asta ne privește pe noi. Tu nu te sinchisi…</p>
<p>Și urmară alte târguieli.</p>
<p>După câteva zile de aspre ciorovăieli, conciliabule<sup><a id="ancora112" href="#nota112">112</a></sup> și conferințe, Sperie-Pește aduse cele din urmă neclintite condițiuni: un schimb. El dă pe Giugiuc, în locul căruia primește pe cel cu trei măsele de aur. Iapă-Moale sări în sus.</p>
<p>— Aurică? De unde până unde îl scoți acum pe ăsta? Că n-a fost deloc vorba de el.</p>
<p>— Stai, că nu s-a isprăvit, îl opri protivnicul: îmi mai dați pe deasupra treizeci și doi de franci despăgubire.</p>
<p>— Asta-i nerușinare, răcni solul. Simbria șefului pe un an.</p>
<p>— Dacă vrea!… Și…</p>
<p>Sperie-Pește se opri din vorbă zâmbind.</p>
<p>— Și… făcu după el Iapă-Moale zăpăcit.</p>
<p>— Și Boieru ridică toată cheltuiala nunții…</p>
<p>Iapă-Moale zgâi cât putu ochii lui bleojdiți<sup><a id="ancora113" href="#nota113">113</a></sup>.</p>
<p>— Nuntă? Ce nuntă?</p>
<p>— Nuntă, ca toate nunțile… cu popă și cununie. Băiatul nu primește altfel! Destul l-a înșelat și l-a nenorocit măgarul dintâi… Acum vrea în regulă.</p>
<p>— Nu se poate, cercă solul, cu glas gâtuit, să se împotrivească.</p>
<p>— Dacă nu se poate, lăsați-l în pace. Eu, ca un părinte, sunt dator să-l sprijin: ieșim toți chiar mâine și reclamăm directorului… Și dacă vă atingeți de el… v-adun de pe jos.</p>
<p>— Asta ai scornit-o tu, ca să-ți bați joc, zbieră mânios Iapă-Moale. Unde s-a mai pomenit nuntă aici?</p>
<p>— Are să se pomenească de aici înainte. Și îi cunun eu, naș.</p>
<p>Codoșul se întoarse furios… Dar Boieru, care nu mai putea răbda nici dragostea respinsă, nici trufia-i înfruntată, primi. Se rugă numai de prietenul Sperie-Pește să-i ușureze condițiile și să le slăbească în două puncte. Întâi să nu ia numai el câteșitrele măselele. Să-i lase și lui una, cu care să ridice nunta. Al doilea, să se lepede de nășie, deoarece a apucat să-i fagăduiască lui Zahei.</p>
<p>Alte încordări și tocmeli, cu alte amenințări dintr-o parte și alta. Dar de data asta Iapă-Moale se ținu dârz și până la urmă scoase de la vrăjmaș și măseaua, și pe Zahei.</p>
<p>Curând cei doi șefi se întâlniră în ocnă, fiecare cu alaiul său după el, se întâmpinară cu mâinile întinse, pecetluiră târgul și hotărâră nunta, care trebuia săvârșită cât de curând, să nu intre în post. Până atunci, Boieru fu autorizat să facă fățiș curte logodnicei. Pierdut, ca un amorez începător, el trimitea daruri: mâncări și băuturi socrului; și punea pe Maghereanu să sculpteze trandafiri și crini din bulgărași de sare pe care-i oferea iubitei.</p>
<p>Administrația, bucuroasă de orice bună înțelegere între ea și ocnași, înlesnea și încuraja aceste împerecheri de condamnați, care domoleau anarhia și zămisleau îndatoriri și legături, înjugând la un fel de stare civilă pe acești gârbițoși<sup><a id="ancora114" href="#nota114">114</a></sup> fără lege, nici Dumnezeu.</p>
<p>Învoirea se dete cu amândouă mâinile și cele două jertfe se schimbară unul la locul celuilalt. Și trecură: Giugiuc la nuntă, Aurică la junghiere.</p>
<p>Ocna întreagă se însufleți la vestea nemaiauzitei și nemaivăzutei sărbători. Boieru își freca palmele. Pe deasupra, cum avea pretenția să se creadă imens și să fie socotit milos, era mulțumit că scapă de scoaterea măselelor bătrânului și că cruzimea asta are s-o faptuiască parlagiul.</p>
<p>— Lasă, mă, să le scoatem noi… îl certară tovarășii. Să vezi că tâlharul ăla o să le oprească pe toate. Pe-a noastră n-o s-o mai vedem.</p>
<p>Și au avut dreptate… în dimineața nunții, la împărțire, Sperie-Pește susținu cu neobrăzare că în falca sfrijitului n-a găsit decât două măsele de aur. A de a treia era de os plin de rugină, stricată, și că ei ori au luat-o drept aur și s-au amăgit, ori au știut și au vrut să-l înșele pe el. Dar n-a mers. Ginerică însă, mândru și fericit, trecu peste toate!…</p>
<p>Puțin mai târziu trimise după Motoașcă. Ăstuia nu i se împotrivea lacăt, nu-i rămânea neaflată ascunzătoare. Bucureștean get-beget din Delea, trecuse de mititel după moartea maică-sii la o bunică. Baba ținea casă cu fete, o duzină de otrepe<sup><a id="ancora115" href="#nota115">115</a></sup> și lepădături adunate de pe maidanele vieții. Copilul, pus de bătrână, umbla în toate motoașcele<sup><a id="ancora116" href="#nota116">116</a></sup> unde nenorocitele își înnodau gologanii, își strecura mânuțele în buzunarele clienților așteptând rândul în salon și, din când în când, da o raită pe la tată-su, însurat a doua oară cu o scorpie care, cum îl vedea, îl lua la goană și la huiduieli. Pramatia găsea însă meșteșug să se prelingă nesimțit și să scotocească prin dulapuri și lăzi, ca să se întoarcă totdeauna cu câțiva bani și lucruri.</p>
<p>— Sunt ale tale, maică, de la mamă-ta, îl lăuda baba, mângâindu-l pe păr.</p>
<p>Dar i le lua ea… Mai mărișor, trecu la motoașcele bunicii: îi trebuia de cheltuială pentru tutun și băuturică. Femei avea la nas…</p>
<p>Apoi înaintă în meserie. Bașca de furturi prin tramvaie, buzunăreli pe străzi și câte o iarnă prin tejghelele cârciumarilor căscăunzi<sup><a id="ancora117" href="#nota117">117</a></sup>, își alesese o specialitate: bătrânele. Făpturile astea gârbovite, înfofolite și înghemoșate în fel de fel de bulendre și fuste, încinse și înnodate cu tot felul de broboade și cingători, niște adevărate motoașce vii, țin ascunse în sân, la betelie<sup><a id="ancora118" href="#nota118">118</a></sup>, în ciorapi, iarna în izmenele lor lungi de barhet<a id="ancora119" href="#nota119">119</a>, parale bune, învelite în cârpe, strânse cu zece noduri. Sau le păstrează pitite în chichițele<sup><a id="ancora120" href="#nota121">120</a></sup> sipetelor, în paiele mindirului<sup><a id="ancora121" href="#nota121">121</a></sup>, prin găurile din dușumea.</p>
<p>Asupra lor se abătu, ca un uliu, tinerelul. Le ponta una câte una, sau mai multe deodată, le urmărea, le făcea cunoștință și se împrietenea: nu era deloc greu. Uneia îi intra cu lingușeli, zaharicale și covrigi cu susan pe sub piele. Alteia îi făgăduia s-o ia, că vrea să se așeze la casa lui. Pe alta o amăgea că-i cumpără cocioaba, pe preț bun. Între timp pătrundea prin odăi și opera. Descuia, cotrobăia, răscolea, deznoda și pierea, lăsându-le cu buzele umflate.</p>
<p>Unde nu se prindea felul ăsta blând, sărea la mijloace tari. Vrăjea încuietorile ușilor ori balamalele ferestrelor și aluneca după mijlocul nopții, nălucă, la patul încăpățânatei. Norocul ei dacă baba avea somnul greu și nu se deștepta.</p>
<p>De crăpa măcar un ochi și cerca să strige, îi punea mâna în gât. Baba murea. Nu de strânsoare, cum spusese el la apărare, că n-apăsa rău, ci, ca o proastă, de spaimă. Câteva întâmplări din astea cu muieri tâmpite și slabe de inimă îl îmbrâncise în ocnă.</p>
<p>Acum se înfățișa cenușiu și fleșcăit ca un șobolan prins în cursă și dat tarbaca<sup><a id="ancora122" href="#nota122">122</a></sup>. Dar mâinile îi rămaseră aceleași, lungi, sprintene și deștepte, mâini de maestru, terminate nu cu degete și unghii, ci cu zece chei și tot atâtea cârlige să nu li se împotrivească niciun nod și nicio încuietoare. Boieru îl primi cu prietenie și îi șopti ceva scurt la urechi. Omul se înveseli. Spuse numai:</p>
<p>— Las’ pe mine.</p>
<p>— Stai, îl opri șeful. Trebuie chiar azi, cât e vânzolul și harababura asta a nunții. Mâine este prea târziu. Le strămută ori le dă…</p>
<p>— N-avea grijă, îl încredință Motoașcă.</p>
<p>— Și să știi, se plecă spre el ginerele, în taină, să știi că una rămâne a ta.</p>

<h3 id="sigil_toc_id_6">*</h3>
<p>Nunta se săvârși în ultima duminică de harț<sup><a id="ancora123" href="#nota123">123</a></sup>, după-amiaza, în dormitorul lui Boieru, sub ochii cu oblăduință<sup><a id="ancora124" href="#nota124">124</a></sup> închiși ai administrației care a contribuit și ea la îmbogățirea și strălucirea țeremoniei.</p>
<p>Giugiuc sosi îmbrăcat ca o fecioară, într-o lungă cămașă albă femeiască, cât se ținea ca o rochie târâș după el, cu piepții încrețiți în volănașe, horboțele<sup><a id="ancora125" href="#nota125">125</a></sup> și alte bibiluri<sup><a id="ancora126" href="#nota126">126</a></sup>, strâns peste mijloc cu o cingătoare roșie. De pe capul cu părul acum mărișor crescut îi atârna pe spate un văl adevărat de mătase. Toate împrumutate prin nevasta unui paznic din chiar casa directorului, unde s-a iscat oarecare ciondăneală. Cucoana și fetele, curioase, țineau morțiș să vadă nunta, mare distracție în pustietatea asta, unde ele se morfoleau numai cu ale gospodăriei. Dar directorul, bărbat sever, nu știa de glumă. Le-a oprit cu vorbe atât de urâte încât a ieșit ceartă și ziua întreagă au stat toți bosumflați.</p>
<p>Giugiuc pășea palid, cu ochii umezi parcă de lacrimi, la brațul lui Boieru, înzorzonat și el peste hainele vărgate, cu panglicuțe și alte țarțamuri<a id="ancora127" href="#nota127">127</a>. Pe hârdăul de apă, slujind acum drept sfântă masă, luceau două cercuri, în chip de cununii, tăiate din tinichea de acoperiș frecată până ajunsese argintie. Alături un păhărel cu vin și un pesmet ros de șoareci. În loc de lumânări, Zahei și Alexandru le-au ținut aprinse două felinare din ocnă. Numaidecât în spate străjuiau Sperie-Pește și Gagiul cu cele două state majore ale lor amestecați cu soții și prietenii ginerelui, împopoțonați, în loc de beteală, cu felurite găteli mărunte. Apoi paznicii, dorobanții de gardă, dornici de priveliște nouă și setoși de băutură. Pe urmă gloata, prostimea, cu gura căscată la atâta splendoare și bogăție.</p>
<p>Popa Turcă, înveșmântat într-o largă rochie albastră, descusută din cingătoare, căpătată pentru împrejurarea asta tot din afară, a spus din toată inima rugăciuni, a rostit pe dinafară, cât s-a mai priceput și și-a mai adus aminte, frânturi de slujbă, le-a schimbat inelele, le-a închinat cununiile sărutate de amândoi, i-a adăpat din același păhărel și i-a hrănit din același pesmecior soldățesc din care au ciugulit ca doi hulubași… Le-a cântat <em>Isaia dănțuiește</em>, învârtindu-se în jurul hârdăului<sup><a id="ancora128" href="#nota128">128</a></sup> cu orbul bâjbâind după ei. Apoi i-a blagoslovit<sup><a id="ancora129" href="#nota129">129</a></sup> și, după o scurtă cuvântare de urare, a dat drumul nunții.</p>
<p>Boieru a plâns, Sperie-Pește a hohotit de râs. Zahei a rămas adânc zguduit de puterea duhovnicească a tainei slujite și simțea nevoia să se apropie de popa pentru toată durerea și obida lui.</p>
<p>A urmat zaiafet<sup><a id="ancora130" href="#nota130">130</a></sup> mare cu belșug de rachiu din care s-a înfruptat toată lumea, din toate dormitoarele lăsate deschise vraiște. Câți nu mai încăpuseră așteptau afară cinstea, ascultând cântecele și chiotele înăbușite dinăuntru. Numai bătrânul Aurică zăcea în pat, cu falca umflată și gingia harcea-parcea. Sperie-Pește n-avusese clește și îl ciopârțise cu o daltă și o pilă. Multă vreme omul a umblat legat pe sub bărbie, cu gura strâmbată într-o parte.</p>
<p>Seara, când, după rânduială - de data asta amânată mult mai târziu dormitorul golit de musafiri s-a încuiat, s-a pornit alt rând de petrecere numai între Boieru cu perechea și echipa lui. Au ieșit ca din pământ câteva gâște cumpărate din gospodăria directorului și rumenite în chiar cuptoarele acestuia. Și plăcinte așijderi, cu băuturi mai alese, plătite de ginere peșin. Scăpat de socru, Sperie-Pește care plecase candriu<sup><a id="ancora131" href="#nota131">131</a></sup> rău, și de șleahta lui afumată, s-au pus pe chef în lege. Zahei, rugat de toți, își călcă pe cuget și cu câteva smucituri desferecă din cătușe picioarele mirelui și ale miresei ca să joace slobozi. Prins în horă, nun mare, fu îndatorat să se bucure și el, să dănțuiască, să ia parte, orbiș, la nebuniile celorlalți, așa pe trezie, fără să guste o picătură. Și n-avea niciun haz.</p>
<p>— Ia, nașule, măcar azi, o dată într-o viață. Aștepți temenele ? Uite, îți sărut dreapta cu care mi-ai ținut cununia și felinarul.</p>
<p>Și Boieru, turlac<sup><a id="ancora132" href="#nota132">132</a></sup>, își plescăi buzele groase molfăind cu ele mâna orbului.</p>
<p>— Tăticule, te rog să bei, pe fericirea mea, se miorlăi și Giugiuc, botezat de acum cu numele de Mioara.</p>
<p>— Lăsați-l pe seama mea, îl scoase popa pe Zahei din pupăturile finului și îl trase deoparte.</p>
<p>— Mă, Zahei, eu nu te-am ispitit niciodată, nu-i așa?</p>
<p>El tăcu ca de obicei cu capul în pământ.</p>
<p>— Te întreb acu, ce e cu tine ?</p>
<p>Orbul se posăci și mai mult, tulburat.</p>
<p>— De ce nu bei ? urmă popa. Uite-te - adică tu nu vezi - la adventistul ăsta habotnic, și îi arătă pe Irmilie, care juca pe vine cu Hadâmbu<sup><a id="ancora133" href="#nota133">133</a></sup> de gât. Ăsta s-ajurat înaintea lui Dumnezeu să nu bea, să nu ucidă, să nu înjure, să nu lucreze sâmbăta, să nu curvească. Și se ține cât poate și îi îngăduie pravila<sup><a id="ancora134" href="#nota134">134</a></sup> lumii. Și numa o dată, când nu se mai poate, le face pe toate o data, ca aici în temniță. Ba pe deasupra se și spurcă în sodomie, că nu e chip altfel.</p>
<p>Orbul primea predica plecat ca pe o mustrare.</p>
<p>— Isprăvește și tu cu asprimea asta a ta! Ajunge atâta ajunare<sup><a id="ancora135" href="#nota135">135</a></sup> și pocăință… Te-ai legat cumva? Ai o taină pe suflet? Spune-mi-o. Sunt duhovnic. Te ajut și te scap… Tu crezi că noi nu știm că dintr-o beție ai orbit? Și că din pricina asupririi ai ucis?</p>
<p>Zahei, răscolit, se frământa. Aburii amintirii petrecerilor de altădată, damful celei de acum i se urcau la cap, slăbindu-l, amețindu-l. Și vorbele popii îl pătrundeau cu veninul lor dulce.</p>
<p>— Haide, spune, destăinuiește-te. Varsă-ți încuietorile în mâinile mele…</p>
<p>— Părinte, își descleștă el buzele, m-am jurat să nu pun băutură în gură până nu capăt vederile. Trebuie să mă țin de legământ, și oftă adânc.</p>
<p>— Înaintea cui te-ai legat ?</p>
<p>— Înaintea preotului…</p>
<p>— Ai dreptate, fiule, o întoarse popa… Ai dreptate să te păstrezi cât nu ești desfăcut. Dar nouă, preoților, ni s-a dat de sus putere mare să dezlegăm toate câte sunt legate pe pământ. Pune-te în genunchi și pleacă-ți capul.</p>
<p>Și cu blândețe încovoie grumazul uriașului ascultător ca un copil și-i prociti<sup><a id="ancora136" href="#nota136">136</a></sup> în creștet petice din toate moliftele de care-și aducea aminte.</p>
<p>— Scoală acum, ia paharul tău și bea… n-o să-ți afli tu vederile aici în ocnă! Nu vezi că rabzi degeaba? Ai să te legi iar când ieși și-i alerga din nou după ele, pe la vraci și biserici… Hai să ne cinstim… Ești nun mare și ai această îndatorire…</p>
<p>Toate șovăielile orbului se topiră într-un senin de dincolo de ocnă și porni să bea cu nevinovăție.</p>

<h3 id="sigil_toc_id_7">*</h3>
<p>A doua zi, cine se da de ceasul morții ? Sperie-Pește. Dormitorul lui era numai larmă și vaier… El tuna pumni, fulgera palme și ploua sudalme. Îi pieriseră măselele. Acum spunea adevărat, trei, împreună cu cei zece lei, primiți arvună din vânzarea lui Giugiuc.</p>
<p>Bănuielile cădeau asupra păcătosului de Aurică, nerăbdător să-și garnisească la loc falca văduvă de ele… Dar nu s-au mai găsit… Se credea că le înghițise și multă vreme s-au aținut la hârdăul cu pricina și au pescuit zadarnic în el.</p>

<h3 id="sigil_toc_id_8">*</h3>
<p>Venirea lui Saharian a adus pentru toți urmări bune. Odată cu liniștea, Boieru își punea la loc firea și mințile. Dragostea pentru noul soț se luă la întrecere cu pornirea lui spre măreție, ca să-i stârnească toate ambițiile. Cu orice preț, el vrea să se dovedească în ochii lui Giugiuc cel mai deștept, cel mai desăvârșit, cel mai nobil om, unit cu cei mai destoinici, neîntrecut șef cârmuitor: ceva grozav, fără rival, sub care să-și copleșească iubitul și în același timp să adoarmă, pentru scopurile lui ascunse, veghea paznicilor.</p>
<p>Pentru asta, se căznea să se poarte așa ca să câștige de pretutindeni numai laude și admirație. Ziua întărea cu pildă personală disciplina muncii și ascultării. Jos, în ocnă, nu mai trăgea chiuluri, îndemna cu fapta pe toți la lucru, el totdeauna în frunte, unde era mai greu.</p>
<p>— Mă, băieți, striga el, o viață are omul. Noi nici p-asta n-o mai avem. Ce pierdem? Hai, pe el.</p>
<p>Ceilalți, însuflețiți, copilăros de mândri, se luau după el, urneau cu piepturile gogeamite bolovani, bucuroși să lase în urmă celelalte două detașamente rivale pe care începeau să le disprețuiască și de care țineau acum să se deosebească, prin merite mai mari. Unitatea de ocnași de sub comanda lui Boieru se închega într-un fel de societate, strânsă în jurul unui cuvânt și unei rânduieli de onoare.</p>
<p>Numai pe Giugiuc îl scutea de osteneli, dosindu-l sau dându-i sarcini ușoare, cu învoirea tuturor, paznici și ocnași.</p>
<p>Seara Boieru lepăda, ca o armură grea, dregătoria și se făcea soț drăgăstos, prieten deschis și îngăduitor, adevărat boier, larg primitor de oaspeți. Ceea ce-l prindea de minune. Giugiuc aducea acum adaos, în aceste adunări, o notă nouă, proaspătă, de subțiime, gust și îngrijire. Obișnuit în casele pe unde slujise cu luxul și rafinarea, el se purta și aici, față de toți, cu o curtenire și o politețe care ajunse molipsitoare. Începu destul de repede să se strecoare între sălbăticiții tovarăși fără mare greutate, aproape de la sine, o grijă de bunele deprinderi, o spoială măcar de cuviință. Oamenii prinseră să se simtă și să se supravegheze. Și colțul de cârciumă al lui Boieru se prefăcu în salon. Înainte de a se strânge acolo, ocnașii, oricât de obosiți, își scuturau hainele, se curățau de sare, se spălau și se dichiseau. Unii își încălțau bocancii, deși era întuneric.</p>
<p>Se mai scăpa ici-colo câte o înjurătură, repede înăbușită de coatele primite, câte un scuipat pe jos, numaidecât șters cu talpa. Nu se mai bea de dușcă, ci pe îndelete, fără gâlgâituri, cu sorbituri. Simțeau și ei că este o oarecare frumusețe în această ținută la care se îndatorau singuri, de plăcere. Aflau în aceste stânjeniri la care se supun de bunăvoie o oarecare însemnătate, ca și purtările alese, chiar dacă nu aveau numaidecât nevoie de ele. Și fiecare se străduia să și le însușească.</p>
<p>De altfel, chipul deosebit cum îi primea Giugiuc, ca o doamnă de casă mare, eleganța cu care le întindea mâna și le oferea tratația, chipul cum le zâmbea și-i poftea la sindrofie, vorba dulce și aleasă, îi umplea de o plăcută sfială și-i ajutau cu îndemnuri să se potrivească și ei pe același subțire calapod. Prin asta ei își împlineau nevoia tainică de a se ridica ei înșiși din înjosirea și decăderea la care erau osândiți, setoși măcar ei între ei să se poată înnobila, chiar numai prin acest joc amăgitor de-a politețea, prin această parigorie<sup><a id="ancora137" href="#nota137">137</a></sup> de civilizație, care-i izola și-i scotea din rândul ocnașilor, acolo.</p>
<p>Tânărul le istorisea petrecerile ca-n basme din palatele pe unde urcase, bogăția și mobilele ce le împodobeau, lumea înaltă în care se amestecase, numai prinți și barosani, de se jucau cu napoleonii și pierdeau la cărți, fără să clipească, glumind, într-o singură seară, mai mult decât ar fi putut jăfui un ocnaș într-o întreagă viață… Ei ascultau, lung, fără să jinduiască, ca pe niște povești tot de pe alt tărâm… Și se despărțeau, perechi-perechi, împăcați, urând noapte bună patroanei și lui Boieru.</p>
<p>Chiar Iapă-Moale, Poale-n Brâu și ceilalți deșucheați simțiră nevoia să se potolească și trebuiră să-și caute soți legitimi, bunele moravuri nemaiîngăduindu-i fără niciun căpătâi, ca până acum.</p>
<p>Cel mai bucuros de schimbare fu orbul. Se împlinea râvna lui de liniște. Neorânduielile de zi, certurile și bătăile de noapte încetau. Avea acum tihnă să se coboare în el, să gândească, din ce în ce mai greu, și să-și strângă amintirile tot mai risipite și mai șterse. Și era recunoscător lui Giugiuc că deșteptase în tovarăși o rușine și o îmbunătățire ca acestea, căznindu-se să cioplească, din niște bolovani de sare, oameni. De toate astea Zahei își da seama mai ales seara, la primirea oaspeților, când Giugiuc îl copleșea cu toate favorurile, fără să-l poată scoate din rezerva și cumpătul lui firesc.</p>
<p>— Stai, nașule, se repezea spre el tânărul.</p>
<p>— Ia, nășicule! De ce vii așa de târziu, nănașule?</p>
<p>— Hatmane, ia vezi de tata-nașu, căci dintr-un fel de stânjenire drăgăstoasă și alintare față de Boieru, căruia nu știa cum să-i spuie, îl striga Hatmane, după porecla cu care răsfăța odinioară pe un bătrâior amant, fost colonel, înainte de a ajunge în casa artistului. Ceea ce pe Boieru îl măgulea nespus.</p>
<p>Celorlalți, când nu le zicea „nene", li se adresa mlădios cu „domnule", ceea ce iarăși îi umplea pe toți de emoție… Și era încântător. Astfel, necontenit, tânărul împărțea și împrăștia vorbe dulci, chemări și îndemnuri pentru musafirii rânduiți în jurul șefului care petrecea fericit.</p>
<p>— Hatmane, uite, părintele n-are țigară. Domnule Gingirliu, treci mai aproape. Nene Hadâmbule, nene Șerbotă, mai luați!</p>
<p>Iar despre celelalte gingașe purtări, câte orbul nu le putea vedea, îi povestea cu uimire Alexandru, pe care Giugiuc îl proteja în chip deosebit și-l strecura în bunăvoința șefului.</p>
<p>Zahei, mulțumitor, se ținea oarecum deoparte, urmărindu-și legările și dezlegările lui lăuntrice. După căderea din noaptea nunții, se ridicase mai hotărât, mai îndârjit împotriva băuturii, pentru care se simțea tot mai slab. Se ferea mai ales de popa care se ținea de capul lui să-l limpezească, dar pe care-l puse definitiv la locul lui.</p>
<p>— Mă, vezi tu, eu sunt orb pe dinafară. Dar tu ești o beznă și pe dinafară, și pe dinăuntru, n-ai să mă luminezi tu pe mine. Caută-ți de treaba ta. Pe mine lasă-mă așa cum m-a pedepsit Dumnezeu…</p>
<p>Fericirea asta nefirească, păienjeniș de noapte îmbroboditor, țesut din povești învrâstate cu dragoste nelegitimă, prietenie ocnășească, tutun și rachiu amețitor dăinuia de mult și se lungea. Numai pentru Zahei ea începu să se strice. Giugiuc, vechi nărăvaș, prinse să-l îmbie ușor și să se îndese în el. Îl pâra glumind lui Boieru că e ursuz și se ascunde. Îl căuta și alerga după el să-l aducă la petrecere, bineînțeles luând porunca patronului, stârnit tot de el.</p>
<p>— Du-te și mi-l adu pe sus, legea lui de nănaș, striga măreț starostele. Ce sunt goangele<sup><a id="ancora138" href="#nota138">138</a></sup> astea?</p>
<p>Giugiuc, făcându-se că bâjbâie, venea la pat, îl apuca pe orb strâns pe după mijloc și-l țâra prin sala mijită de țigări, în timp ce-i sufla dulce în ureche și-l împingea cârmuindu-l din pântece și pulpe, ca la un dans… Și-l pipăia cu degetele întrebătoare pe sub subțioară.</p>
<p>— O să-i găsim și dumnealui, nănașului, o pereche potrivită, gungurea el… Ce zici, Hatmane? Iată, ți-l aduc plocon, cu sila - și sufla greu -, că altfel nu catadicsea să vie. S-a învățat purtat numai în brațe.</p>
<p>Și Hatmanul, în întuneric, râdea amuzat.</p>
<p>Orbului îi era rușine și teamă să se desprindă cu asprime din cleștele spurcat. Simțea doar scârbă de Giugiuc și spaimă de scandal. Odată, ca să scape, s-a prefăcut bolnav. A fost mai rău. Armeanul s-a instalat la căpătâiul lui: a dat să-l dezbrace, să-l tragă; orbul n-a nimerit cum să se scoale mai iute, să fugă la sindrofie. Nu știa ce să facă. Se gândea acum să ticluiască o pricină de mutare în unul din celelalte eșaloane. Și adâncul lui se posomora mai mult.</p>
<p>Atunci îl trânti din senin pe Irmilie adventistul, prevestitoare de nenorociri, a treia criză de îndrăcire. Întâia se întâmplase înainte de venirea lui Boieru. O țineau minte înaintașii, ocnași mai vechi și unii paznici. Îl scuturase trei zile și trei nopți, far' de răgaz. Pe vremea aceea se lucra într-o altă mină de alături, acum părăsită. În zvârcolirile-i nebune, el a aiurat fără hodină despre o pedeapsă cu potop ce avea să vină peste lumea păcătoasă. Și n-a apucat să se ridice bine din amețeală, că un cutremur a clătinat cu geamăt înăbușit pământul din temelii, tocmai în miezul lucrului. Trunchiul ocnei s-a zguduit ca un copac în vijelie, un perete a plesnit în mijloc și ca din niște guri de balaur s-au pornit să țâșnească șivoaie furioase de apă subterană, năboind<sup><a id="ancora139" href="#nota139">139</a></sup> peste oameni. În câteva minute, fundul era plin. Cei ce se aflau mai aproape de ieșire au scăpat pe cărările săpate în latura dimpotrivă. Până seara, ocna se găsea plină ghiol<sup><a id="ancora140" href="#nota140">140</a></sup>. Douăzeci și șapte de ocnași, apucați acolo, aveau să aștepte, puși la murat, până la învierea de apoi.</p>
<p>A doua criză, sub ochii lui Boieru, proaspăt sosit, a ținut mai puțin, dar a fost și mai groaznică. Prin năvala de urlete ale îndrăcitului se deslușea cobitor un țipăt: fugiți… fugiți… Și, schimonosit de spasme, el își înțepenea mâinile pe ochi. La câtva timp după asta, un mal uriaș s-a surpat în ocnă și paisprezece inși au fost făcuți zob. Toți spuneau că s-a deșteptat din somn vâlva băii, care cerea mâncare și avea dreptul, măcar o dată, la carne de om.</p>
<p>Cea de acum, cea mai crâncenă, le întrecu pe toate. Era luna mai. Păsările călătoare trecuseră cu alai, petrecute de dorurile întemnițaților. Perechea de porumbei ce-și alesese loc sub acoperișul unui dormitor, să-și dureze cuib, fusese alungată de paznici cu prăjini lungi, de teamă să nu facă vreo gaură pe unde să fugă prizonierii. Sau poate dintr-un motiv mai adânc: să nu le dea râvne și nostalgii neîngăduite.</p>
<p>Într-o duminică dimineața, oamenii slobozi în curte se înghesuiau cu gândul să facă vizita obișnuită celor câteva fire de buruieni răsărite ici-colo de-a lungul zidului de miazăzi unde bătea puțin soare. Aduse din lumea largă, semințe aruncate de vânturi se prinseseră acolo. Se iviseră astfel câteva plăpânde tulpinițe de păpădie, cu bănuții lor galbeni în vârf, un șir de urzici cu moțuri albe de flori și mai multe smocuri de iarbă ce coclea marginea umezită de la temelia clădirii. Ochite în treacăt în zorii zilelor de lucru, ele erau cercetate dumineca pe îndelete, udate cu apă cărată în gură, numărate, socotite până la una.</p>
<p>Autoritățile nu se sesizaseră încă de faptul că aceste ființe, străine, independente de viața ocnei, ar putea tulbura liniștea ocnașilor și primejdui siguranța temniței. Nu se primise niciun raport despre ele și erau tolerate.</p>
<p>Deodată, din mijlocul unei grămezi de inși aplecați pe o floare, țâșni un răcnet ce se înfipse ca un cuțit în inimile tuturor și le opri o clipă. Irmilie căzu. Împrejurul lui, oamenii îngroziți goliră locul, făcând un larg ocol. Trântit de un nevăzut vrăjmaș, pe spate, el stete așa câteva minute. Apoi se cutremură tot, cutreierat, zgâlțâit de tremurături mari ca niște salturi ale tuturor mădularelor, însoțite de icnete oprite în gâtlejul când sugrumat, când destupat. Chipul i se schimbase în roșu-bojogiu<sup><a id="ancora141" href="#nota141">141</a></sup> și gura, prin care își făceau greu, cu șuiere, loc gemetele pieptului înfoiat, se umplu de clăbuci. Pe urmă se porniră furiile adevărate, cu munci cumplite ale trupului arcuit în aer, ca al unui acrobat, încordări și zbătăi grozave, cu azvârlituri năpraznice din picioare, ca de armăsar nebun pus în zăbale și strâns între furcile unor stănoage<sup><a id="ancora142" href="#nota142">142</a></sup> neclintite. Înspumat tot, cu părul leoarcă, sudori necurmate curgeau pe el, de pe fața schimonosită, de pe grumazul inundat, din ochii șiroind de lacrimi. Până când toate convulsiunile uriașe se preschimbară, se topiră într-o înțepeneală supremă și mai spăimântătoare. Beregata i se astupă. Începu să tragă, sforăitor, aerul pe nările lărgite zadarnic și omul se prefăcu într-un trunchi de oțel. Coșul pieptului bombat se umflase și se lărgise până să se spargă și nu se mai mișca. Șira spinării se încovoiase ca o punte, pe sub care un copil mic ar fi putut trece: insul întreg sta sprijinit numai în ceafa și în călcâie. Nicio greutate cât de mare nu l-ar fi putut îndrepta la loc.</p>
<p>Numai brațele i se învârtejeau slobode și pătimașul își îmblătea cu ele pieptul. Pumnii lui cădeau necontenit ca două baroase, care altfel ar fi zdrobit orice os de om firesc, și scoteau bubuituri de goluri adânci. Gura i se descleștase și un potop de bâiguieli năvăli ca dintr-un fund de oracol. Înjurături și blesteme se amestecau cu predici și proorociri despre pedepse pregătite pentru păcătoși. Se deștepta, teribilă, cea de a doua alcătuire din ființa lui, stihia adventistă, vrăjmașul popilor și al duminicii. Anatemele<sup><a id="ancora143" href="#nota143">143</a></sup>, amenințările pentru toți nepocăiții curgeau șuvoaie și cobeau urgiile apropiatei judecăți. Din când în când, bolboroselile lui luau forme ritmate, de vers, din care privitorii îngroziți prindeau numai două: „Fuge vârcolacul. Și plesnește dracul", răcnite, șoptite, în toate felurile, pe toate coardele, de zeci de ori, până la înnebunirea ascultătorilor, care, vrăjiți de oroare, le sorbeau, căutându-le cu orice chip înțeles.</p>
<p>Se știa că nimic nu-l poate opri și domoli. Zece oameni, încălecați altă dată peste el, nu-i putuseră împiedica măcar un salt, o zvâcnitură. Demoniacul îi zvârlea cât colo cu o singură opintire. Dar încă să cerce cineva să-l ridice de jos. Brațele lui ar fi rupt orice ar fi prins între ele. Boieru, scos din fire, îndrăzni pe la spate să-i astupe gura cu un căluș din cocoloașe de cârpă, ca să nu-l mai auză. Dar puțin a lipsit să nu-i apuce și să-i reteze, cu dinții înverșunați, degetele.</p>
<p>Lumea adunată nu mai putea suferi și începu să se risipească, să fugă prin dormitoare. Câțiva mai slabi de înger se pomeniră apucați de un început de spasme și grețuri, amețiți, ca cei ce privesc îndelung agitația mării…</p>
<p>Paznicii plecaseră sub cuvânt că se duc să dea de veste șefilor. Santinelele se întoarseră cu spatele. Boieru ieși iar din dormitor, unde-l urmăreau răcnetele dezlănțuitului. Îl aducea acum pe Zahei, care să se căznească cu toată puterea lui să-l stăpânească. Orbul se apropie dus de mână. Ascultă învolburarea de aiurări, se opri și pregetă.</p>
<p>— Nașule, se ruga Boieru, nașule, oprește-l. Ia-l de aici, du-l… nu mai pot răbda. Închide-i măcar gura.</p>
<p>Împins până la mai puțin de un pas de îndrăcit, Zahei întinse gâtul deasupra lui… Irmilie îl recunoscu.</p>
<p>— Fugi, omul lui Dumnezeu, zbieră el. Nu mă atinge. Ce ai cu mine ? Nu știi ? Numele meu este legiune. Din tine am ieșit de mult…</p>
<p>Și, zbuciumat, horcăia și se înțepenea mai tare în zbanțurile<sup><a id="ancora144" href="#nota144">144</a></sup> mușchilor umflați, gata să plesnească.</p>
<p>— Lăsați-l, mă, în pace, hotărî orbul mișcat. Cine potolește cu mâinile cazanul în clocote ? Voi nu simțiți vâlvătăile focului din el?</p>
<p>Și se întoarse la o parte, răscolit, cu toate că orbenia îl ferea de grozăvia priveliștii.</p>
<p>În sfârșit, sosi subdirectorul, cu șeful paznicilor și zece soldați. Porunci evacuarea curții, închiderea ocnașilor în dormitoare și puse la cale ridicarea posedatului. Nu se găsi alt mijloc decât să-l lege strașnic cu odgoane de glezna fiecărui picior și apoi să-l tragă cinci inși de un odgon și cinci de celălalt.</p>
<p>— Ar fi trebuit mai bine cinci perechi de boi, glumi unul, ca să-și ție cumpătul.</p>
<p>Cu multe opinteli, că apucatul se proptea în mâini, izbutiră să-l târască, întocmai ca pe o stâncă urlătoare. În urma lui, pe pietrișul bătătorit al curții, rămânea o dâră ca un șanț. Și cu popasuri îl târșâră<sup><a id="ancora145" href="#nota145">145</a></sup> afară.</p>
<p>O panică nespusă, o așteptare strivitoare se lăsă peste ocna încremenită, care nu mai sufla. Ce năpastă avea să mai cază peste ea?</p>
<p>Noaptea nimeni nu închise ochii. A doua zi, ocnașii refuzau să se coboare în galerii. Ședeau în curte posomorâți, cu capetele în pământ, și așteptau să audă cum se dărâmă, nici ei nu știau ce. Paznicii, de asemenea, șovăiau. Slujbașii nu știau ce măsuri să ia, ca să nu înrăiască starea. Directorul, zăpăcit, da din colț în colț.</p>
<p>— Alexandre, strigă deodată orbul, ia-mă de mână. Intrăm noi amândoi să pornim lucrul.</p>
<p>Și se îndreptară spre ieșire. S-a întors numai o clipă și a spus tare:</p>
<p>— Boierule, mai mare rușinea! Ești om în toată firea…</p>
<p>Și a fost de-ajuns: Giugiuc s-a uitat lung la Boieru, care a pășit lângă orb… și toți s-au luat după el.</p>
<p>Câteva zile s-a lucrat pe sponci<a id="ancora146" href="#nota146">146</a>, iepurește, toți puși gata pe fugă. Oamenii cercetau pereții ocnei, cercau tavanele, pipăiau crăpăturile cu auzurile ațintite la cele mai mici zgomote. Căderea unui bulgăr, pocnitura unui cristal, îi punea pe goană.</p>
<p>Încetul cu încetul, spaimele conteniră, salina își lua mersul obișnuit. Irmilie lepădase și cele din urmă drojdii ale căpielii, muncea în rând cu tovarășii și nu-și mai aducea aminte de nimic, începuse iar hâra<sup><a id="ancora147" href="#nota147">147</a></sup> cu popa.</p>

<h3 id="sigil_toc_id_9">*</h3>
<p>Într-o zi pe la prânz, coborî ordin ca osânditul Saharian să fie scos din mină și urcat numaidecât sus, la cancelarie. Inima lui Boieru stete câteva clipe din bătaie, apoi se porni ciocan. Mâinile tuturor înțepeniră pe unelte. Un fior de tăcere grea, lungă, umplu ocna. Ce s-a întâmplat ? Aducătorul poruncii nu știa nimic altceva decât că trebuie să se înfățișeze cu condamnatul. Giugiuc, ales dintre ceilalți, se uita implorându-i cu ochii lui de catifea înlăcrămată. Boieru, înnebunit, vru să-l însoțească. Se împotrivi gardianul care-i puse mâna în piept. Ocnașul se smuci și trecu înainte. Săriră ceilalți paznici și-l împiedicară. Se iscă o scurtă răvășeală pe care o potoli orbul.</p>
<p>— Stați, mă, liniștiți-vă. Poate că-l cheamă pentru binele lui. Altfel l-ar băga mai la fund, nu l-ar scoate afară…</p>
<p>Judecata simplă a lui Zahei birui. Dar gândurile lor nu mai erau acum la tăiat sare, ci se țineau după Giugiuc, și mâinile moi nu-și mai împlineau treaba. Până seara n-au mai fost buni de nimic. Au stat într-o nerăbdare amorțitoare, ca o boală. Cel dintâi care a alergat sus a fost Boieru.</p>
<p>S-a aflat doar atât, că Saharian plecase din ocnă. Se înfățișaseră doi cunoscuți ai lui, oameni mari de la București, și îl liberaseră, cu acte în regulă. Nu se știa bine: fusese grațiat sau i se strămutase pedeapsa?</p>
<p>Destul că ei îl îmbrățișaseră, umplându-l de sărutări, îl îmbrăcaseră în haine noi, aduse înadins și îl luaseră cu trăsura…</p>
<p>Boieru leșină…</p>
<p>A fost dramă mare. Deznădejde, plânsete, cu furii și sfâșieri nemaiînchipuite. Părăsitul își smulgea, în loc de păr, pielea de pe cap, își râcâia obrajii cu unghiile. A zăcut, s-a zbuciumat, păzit de tovarăși să nu se omoare. Directorul, recunoscându-i meritele, a dispus să nu fie coborât în ocnă, unde lesne și-ar fi putut face seama, aruncându-se într-o prăpastie, ci să-l ție închis în dormitor. Fără să vrea, fără să știe, în chip firesc, cârmuirea detașamentului căzu în sarcina lui Zahei, de care ascultau toți.</p>
<p>— Mă, îi îndemna el, să facem ispravă bună, când s-o întoarce Boieru, să nu-i fie rușine cu noi.</p>
<p>Și, de mila șefului, ca un fel de mângâiere, ocnașii se supuneau, se purtau cum se cuvine și-și împlineau îndatoririle.</p>
<p>Seara orbul se așeza la căpătâiul neconsolatului. Grav, liniștit, plin de dragoste și bunătate, nu vorbea aproape deloc. Știa, din pățania lui, că orice vorbă de alinare zgândărește mai rău. Lăsa totul în voia vieții, care aduce tămăduirea la orice rană. Numai atât a găsit o dată cu cale să-i spuie:</p>
<p>— Mă, dacă ești înțelept, ar trebui să te gândești că băiatul a scăpat din iadul ăsta și acum se găsește afară slobod… Mare lucru! Cine l-ar iubi cu adevărat, n-ar ști cum să se bucure mai bine.</p>
<p>Și a tăcut, lăsând să dospească în tovarășul tulburat gândul ăsta nou.</p>
<p>Altă dată îl abătu spre niște nădejdi cu totul neașteptate.</p>
<p>— Mă, eu cred că ăla nu te uită. Era cu suflet în el. S-o fi gândind și el la noi, la tine… Să vezi că are să lupte acolo cu trecerea lui, să-ți vie în ajutor. Dumnezeu a vrut să-l scoată. Cine știe ce pune la cale ?</p>
<p>Sufletul lui Boieru tresărea și se agăța de vorbele orbului ca înecatul de o scândură. Și prinse a pluti deasupra disperării.</p>
<p>— Crezi tu, Zahei, că mai știe el de noi ?</p>
<p>Și pâlpâia, ca apoi, șovăitor, să se întoarcă singur.</p>
<p>— Bănuiești tu că ar putea să facă ceva pentru mine ?</p>
<p>Și aștepta setos să-l întărească în părerea asta.</p>
<p>— Vezi bine că are să facă, răspundea cu încredințare orbul. L-ai cunoscut doar. N-o să aibă hodină până n-o pune în mișcare oamenii lui și pentru tine. Așteaptă… Ai să primești în curând semn.</p>
<p>La gândul ăsta, sufletul lui Boieru se despica în două: de-o parte, îl trăgea în sus speranța că iubitul nu-l uită; de cealaltă parte, îl abăteau în jos chinurile geloziei. Cei care s-au luptat să-l scoată pe Giugiuc din fundul ocnei îl iubeau tot atât de pătimaș cât și el. I l-au răpit și n-au să i-l mai dea înapoi, cum de altfel ar face și dânsul. Giugiuc, intrat în vechea lui gașcă ciocoiască, cum are să se mai uite îndărăt ? Și iar începea să se zvârcolească de durere: cine are să-i mai spuie lui, dulce, Hatmane ? Și tot mai mult îl copleșea deznădejdea.</p>
<p>Căzut într-o adâncă întristare, într-o toropeală fără leac, el nu mai ținea să trăiască. Îl îmbiau cu bunătăți după care altădată se prăpădea, semințe de dovleac, covrigi, pește sărat, căpătat cu mari jertfe. El le zvârlea pe toate. Cel mai rău semn era că refuza rachiul și tutunul, ceea ce dovedea cât de adânc era atins.</p>
<p>— Nu… Lăsați-mă, zicea el lânced. Și da la o parte sticla îmbietoare, ca să se îmbete numai de durere.</p>
<p>Bineînțeles, toți îl compătimeau. Ocna întreagă lua parte la nenorocirea lui și se mâhnea cu el. Dar în fundul inimii lor se bucurau și răsuflau ușurați, gândindu-se că au scăpat numai cu atât. În locul mâniilor ce se abăteau obișnuit după îndrăcirile adventistului, de data asta se plăteau numai cu birul suferinței lui Boieru.</p>
<p>Orbul urma să-l vegheze și iar încerca să-i dea curaj.</p>
<p>— Mă, acum să te văz dacă ești om adevărat sau numai un fleac, îmbrobodit… și nici măcar de o muiere. Auzi! Să te răpui de dorul unui fătălău de iatac boieresc…</p>
<p>Șeful îl asculta cu sprâncenele încruntate, dar nu zicea nimic, întorcea numai spatele.</p>
<p>Când ceilalți se împrăștiau și rămâneau numai amândoi, Zahei îi începea altă judecată:</p>
<p>— Mă, de ce ai strâns tu grămada aia de cuie, pile, dălți și clești ?</p>
<p>Boieru nu răspundea.</p>
<p>— Și pentru cine ții pitiți bani deoparte ?</p>
<p>— De unde știi tu că am bani ? se răzvrătea acesta.</p>
<p>— Cum să nu știu… Ai de gând să-i lași mult să ruginească acolo ? Și tu cât ai să putrezești ca un stârv aici în pat ? Mă, pe mine, să am ochi, nu m-ar ține aici niciun zid cât de gros și nu m-ar opri nicio ușă cât de zăvorâtă.</p>
<p>— Vii și tu cu mine? se însufleți ocnașul.</p>
<p>— Lasă-mă pe mine. Ce să faci cu un orb ? Să te vezi tu afară. Trimiți pe urmă un om al tău, când s-o împlini sorocul, să mă treacă la Dervent. Că trebuie întâi să-mi găsesc vederile.</p>
<p>Boieru cădea pe alte gânduri. Zahei îi deschidea toate zările libertății. Râvnele potolite i se înfiripau iar. Să fugă, să scape, să aibă bani, mulți bani, să se îmbrace frumos, să petreacă în localuri, să găsească pe Giugiuc. Ba nu, întâi să gâtuiască pe Aneta, șanteza<sup><a id="ancora148" href="#nota148">148</a></sup> care-l vânduse.</p>
<p>— Dă-mi rachiu, Zahei, făcu el deodată, într-o noapte. Dar să știi că fără tine nu beau.</p>
<p>Orbul s-a bucurat ca de cel dintâi mare câștig și, bâjbâind, îi întinse sticla care aștepta neatinsă.</p>
<p>— Tu întâi, porunci Boieru, și-i împinse mâna îndărăt. Jumătate și jumătate; altfel nu mă scol.</p>
<p><br/> </p>
<p>— Bine, de hatârul tău și pentru norocul tău. E păcat de tine. Cum te cheamă pe numele adevărat ?</p>
<p>— Trică…</p>
<p>— Uite, Trică, pentru tine mă spurc iar. Și sfertui pe nerăsuflate clondirul.</p>
<p>— Na, aprinde și o țigară. Și orbul pipăi sub pernă unde tovarășii îi grămădeau șefului porțiile de tutun.</p>
<p>— Dacă fumezi și tu, îl îndatoră ocnașul… Și orbul, de hatârul prieteniei și din slăbiciunea lui firească, alunecă din nou pe prăvălișul beției și al tutunului, ca să nu se mai oprească.</p>
<p>Astfel, până la urmă Boieru a învins și a ieșit deasupra firea lui aventuroasă, dornică de riscuri și lovituri. Ce e dacă feciorul de casă boierească l-a uitat? Nu uită el că se jurase cu orice chip să fugă din ocnă. Dorul și ciuda izbutiră să-i învioreze îndrăznelile, să-i ațâțe mințile, să-i sporească vicleniile, ca să găsească mijlocul de scăpare. Prea se lăsase moale până acum, câștigat de lenevirea din ocnă. Gândul unei faimoase evadări, să se ducă duhul, îl puse pe picioare. Se făcu iar ca dinainte, deștept, fățarnic, dosind ura și răzbunarea, cruzimea și lăcomia ca pe niște arme, îndărătul unei mincinoase supuneri și resemnări. Urechile i se puseseră pretutindeni la pândă, ochii îi scotoceau peste tot, iscusințele îi vegheau mereu treze.</p>
<p>Mai ales ferestrele și acoperișul dormitoarelor ținea în necontenită bătaie a gândurilor. În ocnă chiar, lucrând, și le aducea în minte și le studia în închipuire. Ajunsese să le cerceteze și noaptea în vis: câți pași pe acoperiș până la marginea lui de miazănoapte. Câți de acolo, până jos, la zidul din afară? Pe urmă câți alții între cele două gherete de santinele din stânga și din dreapta? Clădirea n-avea pod, ca să nu se poată ascunde nimeni. Pe calea asta nu erau decât două chipuri de fugă: sau să spargă tavanul și să iasă drept pe acoperiș, sau să folosească fereastra.</p>
<p>S-a destăinuit orbului și prietenilor credincioși, cu care s-a sfătuit. Problema s-a pus serios în studiu, în amănunțimea ei. Și s-a pornit zi de zi, dar mai ales noapte de noapte, o migală încordată, pătimașă, care l-a sorbit în ea, făcându-l să uite toate necazurile. De cum se culcau ceilalți, urzitorii loviturii alcătuiau piramida - așa porecliseră scara de oameni pe care Boieru se urca până sus la tavan sau la fereastră, ca să le cerceteze, după ce orbul le descătușa gleznele. Jos la temelie se așeza Zahei cu picioarele crăcănate și spatele rezemat în zid. Pe el se urca Hadâmbu, așijderi sprijinit de perete și cu tălpile înfipte în umerii uriașului. Apoi, slujit de palmele orbului și ale țiganului ca de niște fuștei<sup><a id="ancora149" href="#nota149">149</a></sup>, se cățăra deasupra lor Mănăilă, ciobanul noduros, pe al cărui grumaz de taur se instala Boieru, ajuns sus la fereastră, unde cerca vergelele gratiei de fier. A fost o jucărie să le scoată și de fiecare dată să le puie la loc fără să se cunoască. De acolo el prubuluia<sup><a id="ancora150">150</a></sup> distanțele. Aici greutatea o făcea golul mort dintre fereastră și streașină: o depărtare, nu în sus, ci drept înainte, lungiș, de aproape doi metri, cu cât adică acoperișul trecea ca pălăria unei ciuperci dincolo de zid. Din acel punct apoi, ca să atingi buza streașinei, trebuia să te ridici vertical cel puțin un metru. Două drumuri deci tăiate în unghi drept, afară în aer. Ca să le străbați, ar trebui să plutești în văzduh.</p>
<p>— Chiar din fereastră, de pe zid, te ridici de-a dreptul sub acoperiș și te prelingi ca o omidă, afară, pe burta lui, până la marginea streașinei, da plan Hadâmbu.</p>
<p>— Nu se poate, îl lămurea șeful. N-ai de ce să te prinzi, că e lemn neted. Cum să te târăști și încă lungit cu pântecele-n sus pe un tavan? Ar trebui să înfigi în el, din loc în loc, niște cârlige ori prinzători… Dar cum să le bați ? Toată partea asta se află afară, drept deasupra curții cu santinele.</p>
<p>— Să vă învăț eu, se amestecă Zahei. Luăm o scândură lungă de la pat și o scoatem afară pe fereastră, cât trebuie. Boieru o încalecă și alunecă pe ea, până sub gingia de tablă. Acolo se ridică, se apucă de margine și saltă pe acoperiș. În loc să meargă prin văzduh, umblă pe scândură.</p>
<p>Era o idee bună…</p>
<p>— Și la capătul dinăuntru al scândurii în ce se sprijină?</p>
<p>— Îl ținem noi, răspunse Zahei.</p>
<p>— Nu așa! E de-ajuns ca unul din voi să se clatine, scara voastră să se dărâme, iar eu afară să mă prăvălesc peste gărzi. Trebuie altceva.</p>
<p>— O leg atunci cu o frânghie, pe care o țin eu în mâini, aici jos. Așa poți să joci și tontoroiul la capătul celălalt, că lemnul nu se mai clintește…</p>
<p>Planul era bun. Mai ales că scândura o tragi și o pui la loc, nu rămâne urmă de fugă. Despre fugar se poate crede că s-a zvârlit în vreun puț din mină. Până să-l caute, e departe.</p>
<p>S-a trecut și la cercetarea celuilalt mijloc, la întâia vedere mai lesnicios: o spărtură în tavan. Scara de oameni era gata, unelte se găseau, dintr-o lovitură Boieru era sus pe acoperiș. Dar trebuia lucrat așa de repede încât operația să se săvârșească și omul să fugă în aceeași noapte. A doua zi la inspecție gaura se vede. N-au material s-o cârpească. Ar cădea pedepse grele pe întregul detașament, urmele evadatului s-ar lua numaidecât. Complicații mari, de care era mai bine să se ferească. Vremea trecea și dezbaterile înfrigurate îi umpleau de viață.</p>
<p>Se întorseseră la planul dintâi. De unde frânghie atât de lungă, de la fereastră până jos în mâinile orbului?</p>
<p>Șerbotă sări și el în ajutor cu meșteșugurile lui diavolești, deși nu le da decât anevoie pe față.</p>
<p>— Stați, mă, să-mi întreb și eu prietenii…</p>
<p>Ceru o bucățică de pâine, o așchie de carne friptă și le cuibări în dosul butoiului cu apă. Acolo, stând grecește, le-a boscorodit, le-a afierosit, a șoșotit, a chemat trei nopți de-a rândul, la câteșitrele străji ale fiecăruia, ceea ce în totul a împlinit nouă vrăji. Chiar din a doua noapte a început să se audă un râcâit ușor, depărtat. Pe urmă a sporit, s-a apropiat. În a patra, ronțăitura s-a deslușit la temelia clădirii din colțul unde pândea solomonarul. Și numaidecât un șobolan sur, mare cât un motănaș, și-a scobit gaură și a ieșit la stăpână-su. Ăsta l-a luat în mână, l-a mângâiat, a vorbit cu el, i-a dat de mâncare și l-a înfățișat tovarășilor. Spăimântați ca niște copii, ocnașii fugeau ca de ducă-se pe pustii.</p>
<p>— Stați, mă, că ăsta e omul meu. Nu vă face nimic, decât slujba pe care i-o cerem.</p>
<p>Și îi netezea blana cenușie.</p>
<p>— Mă, eu pot să-l trimit unde vreți voi și nesimțit mi-aduce răspuns.</p>
<p>Repede tovarășii s-au obișnuit cu jivina, care venea în fiecare seară la mâncare, vorbă bună și răsfăț.</p>
<p>— Cum îl cheamă? întrebă cineva.</p>
<p>Șobolanul, ca și cum ar fi priceput, întoarse botul spre el și chițăi.</p>
<p>— Vezi, ți-a răspuns, spuse stăpână-su, îl cheamă Chițoi.</p>
<p>Oamenii se priviră lung și se înfiorară.</p>
<p>— Să nu credeți voi, urmă vraciul, că ăsta e o vietate de rând. E împărat acolo la ei. Eu nu-i poruncesc. Îl rog numai.</p>
<p>Și îl luă iar pe grumaz, de unde guzganul i se strecură în sân.</p>
<p>Ocnașii mai în glumă, mai în serios l-au însărcinat să le aducă vești despre santinele, să spioneze unde ține ascunși banii Sperie-Pește, de unde pot fura frânghie. Dihania plecă îndată. La întoarcere, se urca pe umărul lui Șerbotă, se ridica în două lăbuțe, până la urechea lui, unde el știe ce-i șoptea. Și solomonarul le tălmăcea ascultătorilor. Ocnașii căscau toată seara gura la amândoi. Nu se mai putea pune la cale nimic.</p>
<p>— Mă, îi opri scurt Boieru. Astea sunt drăcovenii fără niciun folos. Poate să ne spuie jivina asta cum și pe unde să fugim? Întreabă-l ce drum a străbătut și unde duce gaura lui ? Dacă nu ne scoate și pe noi pe-acolo, atunci nu e drac adevărat, ci numai un șoarece descântat de tine, ca la panarămi. Am văzut eu multe de astea și chiar mai dihai încă. Unul, la Galați, înhăma puricii la un poștalion scobit dintr-o sămânță de cânepă.</p>
<p>— Tot grozav ai rămas, Boierule, dar o să vezi în curând pe dracu, îl înfruntă Șerbotă, și guzganul nu se mai arătă.</p>
<p>Oamenilor le păru rău, ca de o petrecere stricată, și-l cereau mereu. Dar îmblânzitorul nu s-a mai învoit. Ba încă a astupat gaura cu un bulgăre de sare.</p>

<h3 id="sigil_toc_id_10">*</h3>
<p>Între timp veni, pentru o expoziție în străinătate, comanda unui bloc uriaș de sare, care să ducă peste hotare faimă despre avuțiile țării. Ocna trebuia să-l dea gata în termen scurt. Se cerea un cub perfect de patru metri lungime, pe patru lățime și tot pe atât înălțime. Plasat ca un monolit în centrul pavilionului, el avea să fie miezul uimirilor. Directorul ocnei s-a speriat. A cerut sfatul subalternilor pricepuți în meserie. Conducătorul minei, corcitură de inginer, și-a luat răspunderea că-l execută. A cerut numai să i se instaleze o linie Decovil<sup><a id="ancora151" href="#nota151">151</a></sup> în mină. Directorul s-a înfuriat.</p>
<p>— De unde să-ți aduc eu drăcovenia asta nouă? Trebuie să refuzăm.</p>
<p>— Nu e nicio greutate, îl liniști slujbașul. E vorba doar de câțiva metri de șină îngustă, niște traverse și vreo cinci vagonete speciale. Dacă ministerul ni le trimite, treaba se face. Avem cu ce-l căra până la vârtej.</p>
<p>— Și vârtejul? Cum o să-l ție?</p>
<p>— Îl înzestrăm cu o macara nouă, punem cârlige de oțel, întărim piedicile. N-aveți nicio grijă de asta.</p>
<p>S-a cerut și s-a primit încuviințare pentru instalarea noului mijloc de cărăușie care revoluționa ocna. Se vorbea și de lumină electrică, dar s-a amânat. Condamnații au întâmpinat cu bunăvoință și comanda blocului năstrușnic și cărucioarele de oțel. Nădăjduiau ca în dârdora și forfota instalării să se ivească prilejuri de evadare. N-a fost însă așa. Șinele și traversele, vagonetele-platformă au fost aduse gata și coborâte cu hârzobul. În ocnă nu s-a amestecat niciun strein. Tot în sarcina lor a căzut întinsul, așezatul, bulonatul drumulețului de fier, precum și toate celelalte lucrări.</p>
<p>Au trecut apoi la tăiatul unei nămestii de sare cum nu se mai pomenise. Boieru sări cel dintâi și cel mai cu îndemn la lucru. S-a adoptat planul lui ingenios. Au ales peretele cel mai neted și mai curat, de pură sare gemă, pe fața căruia s-a măsurat și delimitat forma viitorului monolit. Apoi s-a pornit la desfacerea lui din restul muntelui. S-a început cu fața de jos, cu baza; tăiată încetul cu încetul, în adâncimea peretelui, la o înălțime de pământ cât înălțimea vagonetelor. Așa că, pe măsură ce se scobea sub bloc, pe aceeași măsură se vârau sub el în perete vagonetele-platforme, pe care monstrul să se găsească gata așezat, să nu cază cu toată greutatea lui. Totodată pe platforme se întinseseră odgoanele de oțel care să treacă de la început sub namilă și să le apuce sub ea. Pe urmă ar fi fost cu neputință de clintit. Socoteala era bună: când cubul va fi în întregime degajat din masa muntelui, el se va afla fără nicio sforțare omenească urcat gata și așezat pe cărătoarele de oțel. Repede s-a trecut la dezgrădinirea lui și pe cele trei laturi deodată. Oamenii săpau urcați pe schele și-l izolau din masivul muntelui și pe dreapta, și pe stânga, și sus.</p>
<p>După ce au întrecut distanța de patru metri, s-au întors în spatele blocului și l-au desfăcut în întregime de restul masivului. Cubul se găsea acum fără nicio caznă, întreg, sus pe platformă, legat strâns, încopciat ca într-o colivie de opt frânghii de oțel înnodate și cetluite<sup><a id="ancora152" href="#nota152">152</a></sup> împrejurul lui. Cu mari opinteli apoi l-au clintit din loc până-n mijlocul ocnei. Pentru asta, au tras, au împins, din față, din spate, pe laturi, toți cei mai bine de o sută de oameni; dar l-au urnit. Atunci s-a cunoscut voinicia orbului și folosul șinelor de fier.</p>
<p>Se îndeplinise astfel întocmai porunca. Mulțumirea îi făcea pe toți să uite că se muncise zi-noapte far’ de răgaz. Și erau mândri de înfăptuirea blocului. Directorul în persoană coborî să vadă minunea. Hiritisi<sup><a id="ancora153" href="#nota153">153</a></sup> slujbașii, mulțumi ocnașilor, distinse cu o laudă pe Boieru, care lucrase cu o ardoare neînțeleasă.</p>
<p>Nu se mai gândea la fugă, nu mai vorbea de evadare pe fereastră. Fusese împătimit numai și numai de izbândirea blocului.</p>
<p>Bineînțeles, uriașul cub era măreț, însă brut, din topor. Ambiția directorului se aprinse.</p>
<p>— Domnilor, zise el, să-l dăm șlefuit gata. Să strălucească; și râse cu gândul la o decorație, ca un diamant.</p>
<p>— Eu aș spune, îndrăzni Boieru, să săpăm pe toate fețele stema țării, numele domnului director și al ocnei.</p>
<p>— Cine poate s-o facă? întrebă acesta, câștigat.</p>
<p>— Avem pe Maghereanu… Cioplitor mare. Face și chipuri.</p>
<p>— Dați-i scule. Să pornească numaidecât. Avem zor.</p>
<p>— Are să fie nevoie să muncim și noaptea, întâmpină Boieru.</p>
<p>— Desigur, cu paza lângă voi.</p>
<p>Și astfel se apucară acum de sclivisitul<sup><a id="ancora154" href="#nota154">154</a></sup> uriașului bolovan, lustruindu-l pe toate fețele ca o oglindă, afară de cea nevăzută, pe care se rezema. Suplimentul ăsta de treabă migăloasă supără pe ceilalți. Boieru îi scuti și alese numai câțiva, cu care alcătui o echipă de noapte, în frunte cu Alexandru, să ducă la bun sfârșit isprava.</p>
<p>Șeful era nespus de vesel, ochii sub genele albe de sare îi luceau cu bucurie. Se pomenea râzând singur și frecându-și mâinile.</p>
<p>— Brava, mă, îi lăuda el. Bună treabă făcurăm. Dar mai avem una și mai bună.</p>
<p>Într-o noapte, chemă pe Alexandru și pe ceilalți ortaci credincioși și le împărtăși în taină planul de evadare, încolțit în mintea lui chiar de când primise comanda blocului.</p>
<p>— Nici lui dracu n-are să-i treacă prin minte să ne bănuiască, se îngâmfa el.</p>
<p>Era simplu. Mânza și cu ceilalți, sub cuvânt că fățuiesc colosul și-l înfloresc cu stemele țării, neobservați de paznicii care moțăiau la ieșire, au să scobească în fața de deasupra o gaură, o scobitură adâncă, lungă, și lată cât să încapă un om voinic, cum este el. Deasupra, Mânza potrivește, ca un capac bine așezat, cu răsuflători în el, paj era țării.</p>
<p>— Și ? făcu Alexandru cu gura căscată.</p>
<p>— Și acolo mă ascund eu, când o să-l porniți spre hârzob. Tu înșurubezi capacul peste mine. Nu se bagă de seamă lipsa mea câteva ceasuri. La nevoie, spuneți că mi-a căzut un bolovan peste picior și m-am tras în fund să mă oblojesc.</p>
<p>Râse înfundat.</p>
<p>— Și pe urmă? gâfâiră tovarășii.</p>
<p>— Pe urmă? Stau pitit în scorbură. Și ce-o fi nămestiei<a id="ancora155" href="#nota155">155</a> ăștia de sare mi-o fi și mie. Ies odată cu el afară din ocnă. N-am să ajung până la Paris, unde merge el. Aștept numai pân' ce pleacă toți, fac vânt capacului. Și s-auzim de bine. Mai mult nu știu ce să vă spun. Decât că nu vă uit.</p>

<h3 id="sigil_toc_id_11">*</h3>
<p>Când a fost gata dichisit, din nou suta de oameni s-a înhămat și a împins diamantul năzdrăvan până sub vârtej. Acolo matahala a fost legată și ferecată cu alte întreite rânduri de odgoane, de cârligele vârtejului, controlat și întărit la rândul lui cu trei lanțuri noi și alte îmbunătățiri aduse macaralei.</p>
<p>Încet-încet, scârțâind, blocul, scăpărător în lumina ce juca în gâtlejul ocnei, începu să se ridice sus, tot mai sus. Oamenii, adunați grămadă sub el, îl priveau cum se clatină ușor. Iată-l ajuns la jumătate drum, sosit la trei sferturi… Acum, aproape de gura albastră…</p>
<p>Deodată, nămestia se șoldi, scăpă dintr-o parte, se desfăcu din odgoane și, ca un bolid năpraznic, veni vâjâind, bufni cu trăsnet groaznic în pardoseala ocnei, o cutremură cu urlete înmiite, zbucnite prin toate cotloanele și se prefăcu în bucăți. Gloata fugise îngrozită. Dar el tot apucă să zobească pe Alexandru împreună cu ceilalți tovarăși care ajutaseră la evadare și însoțeau pe Boieru cu ochii și sufletele înălțate în sus, către libertate.</p>
<p>Când s-au adunat sfărâmăturile și s-au socotit victimele, s-a găsit și trupul lui Boieru, cu creierii și sângele împrăștiate în toate părțile. Cum nu se știa nimic despre încercarea lui, l-au crezut și pe el prins ca și ceilalți jos, sub spăimântătoarea catastrofa. Și taina i-a rămas nepătrunsă.</p>

<h3 id="sigil_toc_id_12">*</h3>
<p>După pieirea lui Boieru, ocna a rămas o adevărată vădană pustie. Nimeni nu i-a mai putut da nervul și autoritatea la care o ridicase el. Obștea condamnaților se destrăma, întocmirile ei băștinașe, pravila<sup><a id="ancora156" href="#nota156">156</a></sup> originală scrisă pe tablele de sare ale adâncului se ștergeau. Fiecare se purta după capul său. Și administrația atât aștepta ca să-i strivească și mai mult sub asprimile ei de stăpână absolută.</p>
<p>În privința asta, Boieru fusese un ocnaș mare, care nu lăsa după el sămânță. Nici Sperie-Pește, nici Gagiul, mai puțin alții perindați după ei n-au fost în stare să-l înlocuiască. Toți niște lingăi mișei, cutre<sup><a id="ancora157" href="#nota157">157</a></sup> slabe, care tremurau și-și vindeau soții. Nimeni n-a mai ajuns să întrupeze ocna în tot ce avea viu, dârz și nestins omenesc în ea. Să-i închege râvnele subterane, scoase măcar la lumina unei curți de temniță și aduse în soboarele<sup><a id="ancora158" href="#nota158">158</a></sup> unor dormitoare veșnic înnoptate.</p>
<p>Cel care a simțit măcar la început pierderea a fost orbul. Pe urmă uită și el… Se petrecură schimbări repezi și din ce în ce mai rele. Trei directori, unul după altul, se înlocuiră la cârma ocnei, niște bieți nepricepuți codoși politici, trimiși pentru cât mai grabnică pricopseală.</p>
<p>În lașitatea și josnicia obștească ce se dezlănțui între ocnașii și mai înrăiți, împietrirea lui Zahei se închegă la loc. Nesimțirea îl încărca iar ca o grăsime. Nici n-a cercat să se amestece. De altfel, mișeii l-au dat numaidecât în lături, ca să stăpânească ei în voie. O molimă cu urinare de sânge pricinuită de mâncare stricată seceră pe mulți din vechii tovarăși: Popa Țurcă, Șerbotă, Gingirliu luară calea gropilor.</p>
<p>Orbul, rămas singur, se ținea cu îndărătnicie tot mai tăcut și mai răznit<sup><a id="ancora159" href="#nota159">159</a></sup>. Ajunsese din nou un netrebnic, zvârlit și pustiu… Stăruia numai atât, să i se dea porția de rachiu și, ajutat de beție, se năruia fără niciun fel de așteptare în ștergerea de sine. Vremea pentru el nu mai curse, zile, luni, ani, ci se slei și-l împotmoli, mocirlă, locului. Căzuse iar la fund ca un înecat cu o piatră de gât.</p>
<p>Cincisprezece ani ori cincisprezece clipe, pentru un mort e totuna. Pe Zahei îl înghițise groapa ocnei și-l putrezise.</p>
<p>Destrămarea, săvârșită la început încet, se porni apoi din ce în ce mai repede. Întâi s-au topit țesuturile gingașe, proaspăt zămislite la simțurile lui subțiate de orbire. Tot ce cu migală deprinsese pielea și cu sârguință îi agonisise carnea întunecată, înălțată la rangul de retină, tot ce-i luminase lăuntric auzul și-i descoperise nou mirosul, puțina și plăpânda simțire odrăslită pe rădăcinile unui suflet plămădit de orbenie s-a stricat și s-a risipit ca o spumă.</p>
<p>Experiența ce-i deschisese cu trudă altfel de ochi în vârful degetelor și-i abătuse cărările vederii în găoacele urechilor se făcu cenușă. Lumea plăsmuită a doua oară și strămutată înlăuntrul lui, zămislitoarea tainicei cunoștințe de sine și de alții, s-a prefăcut în gunoi. Câștigul dobândit în pofida beznei, răbdarea, așteptarea, nădejdea dârză, mugurii de prietenie îi mâncară viermii gropilor. Până și soarele, apa și vântul, pământul și cerul putreziseră în stârvul amintirilor lui înmormântate.</p>
<p>Când, fără știrea lui, s-a împlinit sorocul uitat și l-au scos din groapă ca să-l zvârle pe poarta temniței afară, orbului îi rămăsese numai osemintele instinctelor, scheletul firii lui sălbatice, ciolanele tari ale urii și ale răzbunării. Sprijinit pe ele, i s-a dat drumul să pornească în lume…</p>
<p>Dar el nu mai avea lume. Singur, încotro s-o apuce ? A stat năuc, o vreme, dincolo de zidurile albe, izgonit parcă din paradis. N-a simțit lumina, nu l-au dezmorțit adierile văzduhului slobod. Nu l-a dezmeticit nemărginirea în care intra. Dimpotrivă. Îl încurcau.</p>
<p>S-a culcat pe o grămadă de pietre și a adormit… Un paznic care-l cunoștea s-a îndurat să-l ia la el, o zi, două. Nu-l putea ține mai mult: trebuia mâncare, băutură, tutun. Zahei a cerut să-l treacă la vârtej, în locul unui cal obosit. Asta, până și-o găsi tovarăș să pornească mai departe. Administrația, filantroapă, nici n-a vrut măcar să audă de o asemenea grozavă neomenie.</p>
<p>Ocrotitorul s-a gândit atunci să-l trimeată în satul său, unde avea gospodărie. Era toamnă târziu. Se făcuse belșug de prune și struguri. Începuse să umble povarna<sup><a id="ancora160" href="#nota160">160</a></sup>. Era acolo acasă nevoie de brațe care să ajute la umplerea cazanului de borhot<sup><a id="ancora161" href="#nota161">161</a></sup> pentru fabricarea țuicii. Nevasta singură cu copii mici nu mai prididea.</p>
<br/><br/>
<h3 id="sigil_toc_id_14">note</h3>
<p><a id="nota1" href="#ancora1">1</a> <b>HÂRZÓB,</b> <i>hârzoabe,</i> <abbr>s. n.</abbr> (<abbr>Reg.</abbr>) <b>1.</b> Funie groasă folosită la coborârea sau la ridicarea greutăților din adâncime. ◊ <abbr>Expr.</abbr> (<abbr>Ir.</abbr>) <i>(A se crede) coborât cu hârzobul din cer</i> = (a se crede) mult superior celor din jur, a (fi) mândru, îngâmfat. <i>A cădea cu hârzobul din cer</i> = a veni, a pica pe neașteptate; a se realiza de la sine. <b>2.</b> Ladă care în trecut servea drept scenă și în spatele căreia păpușarul mânuia păpușile; lada păpușilor. <b>3.</b> Coșuleț din ramuri de brad, în care se păstrează peștii prinși în apele de munte. – Din <abbr>bg.</abbr> <b>vărzop</b> „legătură”.</p>
<p><a id="nota2" href="#ancora2">2</a> <b>GÂRLÍCI,</b> <i>gârliciuri,</i> <abbr>s. n.</abbr> <b>1.</b> Intrare (strâmtă) într-un beci, într-o pivniță. <b>2.</b> (Rar) Intrare (îngustă) într-o colibă, într-un cavou, într-o peșteră. [<abbr>Pl.</abbr> și: <i>gârlice</i>] – Din <abbr>sb.</abbr> <b>grlič</b> „gât de sticlă”.</p>
<p><a id="nota3" href="#ancora3">3</a> <b>STEI,</b> <i>steiuri,</i> <abbr>s. n.</abbr> Colț (ascuțit) de stâncă. ♦ (Rar) Bolovan de piatră, de sare etc. – <abbr>Cf.</abbr> <abbr>sb.</abbr> <span>stenje.</span></p>
<p><a id="nota4" href="#ancora4">4</a> <b>daráb</b> n., pl. <i>urĭ</i> și <i>dărăburĭ</i> (ung. <i>darab,</i> d. vsl. <i>drobŭ.</i> V. <b>drob</b>). <i>Trans. Mold.</i> Bucată, halcă (de multe orĭ ironic): <i>un darab de pîne, de slănină.</i> – Și <b>dărăb.</b></p>
<p><a id="nota5" href="#ancora5">5</a> <b>v<span>a</span>rda<sup>1</sup></b> <i>interj. (în trecut; în limbajul marinarilor, albirjarilor)</i> Ferește-te! Atenție! • și <i>v<span>a</span>rta interj.</i> /&lt;ngr. <b><i>βάρδα,</i></b> tc. <b><i>varda.</i></b></p>
<p><a id="nota6" href="#ancora6">6</a> <b>PROBĂLUÍ,</b> <i>probăluiesc,</i> <abbr>vb.</abbr> IV. <abbr>Tranz.</abbr> (<abbr>Înv.</abbr> și <abbr>reg.</abbr>) <b>1.</b> A încerca, a căuta să facă, să realizeze ceva; a face tentative. <b>2.</b> A supune ceva sau pe cineva la o probă, la o încercare pentru a vedea dacă este corespunzător anumitor cerințe, unui anumit scop etc.; a încerca, a verifica, a experimenta, a proba (<b>1</b>). <b>3.</b> A dovedi, a adeveri, a confirma, a proba (<b>2</b>). <b>4.</b> A chibzui, a socoti; a presupune. [<abbr>Var.</abbr>: <b>prubuluí</b> <abbr>vb.</abbr> IV] – Din <abbr>magh.</abbr> <b>próbálni.</b></p>
<p><a id="nota7" href="#ancora7">7</a> <b>STRÚNGĂ,</b> <i>strungi,</i> <abbr>s. f.</abbr> <b>1.</b> Loc îngrădit la stână, unde se mulg oile; <i><abbr>p. restr.</abbr></i> deschizătură, portiță îngustă făcută în acest loc, prin care trec oile una câte una la muls. ♦ <abbr>P. gener.</abbr> Loc îngust de trecere. ♦ (<abbr>Pop.</abbr>) Trecătoare îngustă (între munți); defileu, strâmtoare. <b>2.</b> (<abbr>Pop.</abbr>) Strungăreață (<b>1</b>). – <abbr>Cf.</abbr> <abbr>alb.</abbr> <span>shtrungë.</span></p>
<p><a id="nota8" href="#ancora8">8</a> <b>OBÁDĂ,</b> <i>obezi,</i> <abbr>s. f.</abbr> <b>1.</b> Fiecare dintre bucățile de lemn încovoiat care, îmbinate, alcătuiesc partea circulară a unei roți de lemn (la car, la căruță, la moară etc.); <i><abbr>p. gener.</abbr></i> partea circulară a unei roți de lemn (peste care se montează șina). ♦ Partea periferică a roții unui autovehicul, peste care se montează cauciucul. <b>2.</b> (La <abbr>pl.</abbr>) Instrument de tortură în Evul Mediu, alcătuit din două bucăți de lemn având fiecare câte o scobitură în formă de semicerc și care, închizându-se, imobilizau picioarele sau mâinile osândiților ori ale robilor; <i><abbr>p. ext.</abbr></i> cătușe, fiare. ◊ <abbr>Expr.</abbr> <i>A pune (în) obezi</i> = a subjuga. [<abbr>Var.</abbr>: (<abbr>Înv.</abbr> și <abbr>reg.</abbr>) <b>obeádă</b> <abbr>s. f.</abbr>] – Din <abbr>sl.</abbr> <b>obedŭ.</b></p>
<p><a id="nota9" href="#ancora9">9</a> <b>CHEPÉNG,</b> <i>chepenguri,</i> <abbr>s. n.</abbr> <b>1.</b> Ușă sau capac orizontal sau ușor înclinat, cu care se închide intrarea într-o pivniță, într-o magazie de navă etc. <b>2.</b> (Rar) Oblon la o fereastră, la un galantar sau la o ușă de prăvălie, care se poate ridica și lăsa vertical. – Din <abbr>tc.</abbr> <b>kepenk.</b></p>
<p><a id="nota10" href="#ancora10">10</a> <b>ȚÂNGĂU,</b> <i>țângăi,</i> <abbr>s. m.</abbr> (<abbr>Pop.</abbr> <abbr>peior.</abbr>) Flăcăiaș, băietan. [<abbr>Var.</abbr>: <b>țingău</b> <abbr>s. m.</abbr>] – <b>Țânc</b> + <abbr>suf.</abbr> <i>-ău.</i></p>
<p><a id="nota11" href="#ancora11">11</a> <b>GAZÓRNIȚĂ,</b> <i>gazornițe,</i> <abbr>s. f.</abbr> <b>1.</b> Lampă primitivă de petrol. <b>2.</b> Bidon pentru păstrat petrolul. – Din <b>gaz<sup>2</sup></b> (după <i>păcorniță).</i></p>
<p><a id="nota12" href="#ancora12">12</a> <b>HÂRDẮU,</b> <i>hârdaie,</i> <abbr>s. n.</abbr> Vas făcut din doage de lemn, dintre care două pot fi mai lungi și găurite, servind ca toarte, folosit la păstrarea sau la transportarea lichidelor; ciubăr. ◊ <abbr>Expr.</abbr> <i>A turna</i> (pe cineva) <i>la hârdău</i> (sau <i>la hârdăul lui Petrache)</i> = a băga (pe cineva) la închisoare, a aresta (pe cineva). ♦ Conținutul vasului descris mai sus. – Din <abbr>magh.</abbr> <b>hordó.</b></p>
<p><a id="nota13" href="#ancora13">13</a> <b>GHIZD,</b> <i>ghizduri,</i> <abbr>s. n.</abbr> <b>1.</b> Perete făcut din bârne, piatră, tuburi etc., cu care se căptușește o fântână pe dinăuntru. <b>2.</b> Împrejmuire de piatră, de bârne etc. în jurul unei fântâni de la sol în sus; colac. – <abbr>Cf.</abbr> <abbr>sl.</abbr> <span>gyzda</span> „podoabă”.</p>
<p><a id="nota14" href="#ancora14">14</a> <b><i>senin<span>a</span>re<sup>2</sup></i></b> <i><abbr>sf</abbr></i> [<abbr>At:</abbr> BARIȚIU, P. A. I, 375 / <abbr>Pl</abbr>: <i>~n<span>ă</span>ri</i> și (rar) <i>~</i> / <abbr>E:</abbr> <abbr>ns</abbr> <abbr>cf</abbr> <i>sănina<sup>1</sup></i>] <b>1</b> (<abbr>Reg</abbr>) Stâncă (înaltă). <b>2</b> (Rar) Lespede netedă.</p>
<p><a id="nota15" href="#ancora15">15</a> <b>BRẤNĂ,</b> <i>brâne,</i> <abbr>s. f.</abbr> <b>1.</b> Brâu. <b>2.</b> Ornament la o clădire (vopsit sau modelat) în formă de brâu. <b>3.</b> Cărare îngustă de-a lungul unui perete de stâncă, pe care se poate trece cu piciorul.</p>
<p><a id="nota16" href="#ancora16">16</a> <b>ÓBLU, OÁBLĂ,</b> <i>obli, oable,</i> <abbr>adj.</abbr>, <abbr>adv.</abbr> <b>I.</b> <abbr>Adj.</abbr> <b>1.</b> (<abbr>Pop.</abbr>) Care se prezintă ca o linie dreaptă; fără cotituri, drept. ♦ (Despre câmpii) Plan, neted. ♦ (Despre înălțimi, urcușuri) Aproape vertical; abrupt. <b>2.</b> (Despre mers) Încet și uniform. <b>II.</b> <abbr>Adv.</abbr> (<abbr>Pop.</abbr>) În linie dreaptă; drept; <i><abbr>p. ext.</abbr></i> (în legătură cu verbe de mișcare) fără înconjur, fără ocol, direct. – Din <abbr>sl.</abbr> <b>oblŭ.</b></p>
<p><a id="nota17" href="#ancora17">17</a> <b>BINÁ,</b> <i>binale,</i> <abbr>s. f.</abbr> Clădire în construcție sau în reparație. ♦ (<abbr>Înv.</abbr>) Clădire, construcție (de dimensiuni mari). – Din <abbr>tc.</abbr> <b>bina.</b></p>
<p><a id="nota18" href="#ancora18">18</a> <b>BÁNDĂ<sup>2</sup>,</b> <i>benzi,</i> <abbr>s. f.</abbr> <b>1.</b> Fâșie de material textil, de cauciuc etc. cu care se înfășoară, se leagă sau se întărește ceva; bantă (<b>1</b>). ♦ Fâșie cu care se împodobește, de obicei pe margini, un articol de îmbrăcăminte. <b>2.</b> (În sintagmele) <i>Bandă de magnetofon</i> = fâșie magnetizată pe care se imprimă și de pe care se pot reproduce sunete cu ajutorul magnetofonului. <i>Bandă rulantă</i> (sau <i>de transport</i> ori <i>continuă)</i> = fâșie continuă care servește la deplasarea obiectelor fabricate sau în curs de fabricație; conveier (<b>1</b>). <i>Lucru pe</i> (sau <i>la) bandă (rulantă)</i> = sistem de lucru constând din operații executate succesiv de un șir de lucrători asupra unui obiect aflat pe o bandă rulantă care trece prin fața fiecăruia dintre ei. <i>Bandă de imagini</i> = peliculă cinematografică. <i>Bandă de circulație</i> = fâșie lungă delimitată din partea carosabilă a unui drum, rezervată circulației în același sens a vehiculelor. <i>Bandă de rulment</i> = partea de cauciuc din anvelopa unei roți de autovehicul care vine în contact cu pământul. <i>Bandă etalon</i> = bandă magnetică cu înregistrări speciale pentru reglarea sau verificarea parametrilor unui magnetofon sau magnetoscop. <i>Bandă de frecvențe</i> = interval din șirul frecvențelor, caracterizat prin anumite proprietăți comune din punctul de vedere al utilizării lor în telecomunicații și telemecanică. <i>Bandă X</i> = bandă de frecvențe cuprinse în domeniul microundelor. <b>3.</b> Margine elastică a mesei de biliard. ♦ Margine a terenului de popice. <b>4.</b> Șină care leagă cele două țevi ale unei arme de vânătoare. <b>5.</b> Grup de frecvențe vecine sau apropiate ale unei radiații electromagnetice sau sonore. <b>6.</b> (<abbr>Inform.</abbr>, în sintagma) <i>Bandă perforată</i> = bandă de hârtie sau de material plastic utilizată pentru introducerea sau extragerea datelor dintr-un sistem de calcul. – Din <abbr>fr.</abbr> <b>bande.</b></p>
<p><a id="nota19" href="#ancora19">19</a> <b>ȘLEAU<sup>1</sup>,</b> <i>șleauri,</i> <abbr>s. n.</abbr> Drum de țară natural, neamenajat, bătătorit de căruțe. ◊ <abbr>Expr.</abbr> <i>A vorbi</i> (sau <i>a spune) pe șleau</i> = a vorbi deschis, fără înconjur. ♦ (Rar) Firul unei ape curgătoare. [<abbr>Var.</abbr>: <b>șleah</b> <abbr>s. n.</abbr>] – Din <abbr>pol.</abbr> <b>szlak,</b> <abbr>ucr.</abbr> <b>šljah.</b></p>
<p><a id="nota20" href="#ancora20">20</a> <b>COLTÚC,</b> <i>coltuce,</i> <abbr>s. n.</abbr> <b>1.</b> Fiecare dintre cele două capete ale unei pâini lungi. <b>2.</b> (<abbr>Reg.</abbr>) Pernă mică servind drept căpătâi. ♦ Perniță (de ace). [<abbr>Pl.</abbr> și: <i>coltucuri</i>] – Din <abbr>tc.</abbr> <b>koltuk.</b></p>
<p><a id="nota21" href="#ancora21">21</a> <b>CLÍNĂ,</b> <i>cline,</i> <abbr>s. f.</abbr> (<abbr>Pop.</abbr>) Suprafață sau coastă înclinată; pantă. – Din <abbr>it.</abbr> <b>china</b> (după <i>înclina).</i></p>
<p><a id="nota22" href="#ancora22">22</a> <b>HAMALẤC</b> <abbr>s. n.</abbr> <b>1.</b> (<abbr>Înv.</abbr>) Meseria hamalului; muncă de hamal. <b>2.</b> <abbr>Fig.</abbr> <abbr>Fam.</abbr> Muncă grea, istovitoare. – Din <abbr>tc.</abbr> <b>hamallık.</b></p>
<p><a id="nota23" href="#ancora23">23</a> <b>POCIÚMB,</b> <i>pociumbi,</i> <abbr>s. m.</abbr> (<abbr>Înv.</abbr> și <abbr>pop.</abbr>) <b>1.</b> Fiecare dintre parii lungi care servesc la susținerea sau la fixarea unui gard, a unui perete, a unor plante etc.; țăruș, stâlp. ♦ <abbr>Spec.</abbr> Lemnul în jurul căruia se rotește vârtelnița. <b>2.</b> (<abbr>Înv.</abbr> și <abbr>reg.</abbr>) Trunchi de copac rămas în pământ după tăiere; butuc. – <abbr>Et. nec.</abbr></p>
<p><a id="nota24" href="#ancora24">24</a> <b><i>hiritis<span>i</span>re</i></b> <i><abbr>sf</abbr></i> [<abbr>At:</abbr> I. CR. III, 244 / <abbr>V:</abbr> <b><i>firit~, heret~</i></b> / <abbr>Pl</abbr>: <i>~ri</i> / <abbr>E:</abbr> <b><i>hiritisi</i></b>] (<abbr>Grc</abbr>; <abbr>iuz</abbr>) <b>1</b> Salutare. <b>2</b> Felicitare. <b>3</b> Petrecere la care se aduc felicitări de ziua cuiva <abbr>Si:</abbr> <i>hiritiseală</i> (<b>3</b>), <i>hiritisit<sup>1</sup></i> (<b>3</b>).</p>
<p><a id="nota25" href="#ancora25">25</a> <b>TÁLĂ,</b> <i>tale,</i> <abbr>s. f.</abbr> (<abbr>Reg.</abbr>) Adunătură gălăgioasă de oameni; ceată, mulțime. ♦ Gălăgie, larmă. ◊ <abbr>Expr.</abbr> <i>A sta de tală</i> = a sta la taifas. ♦ (Adverbial; adesea repetat, în forma tala) Încet-încet, haide-hai. – <abbr>Et. nec</abbr></p>
<p><a id="nota26" href="#ancora26">26</a> <b>CODẤRLĂ,</b> <i>codârle,</i> <abbr>s. f.</abbr> <b>1.</b> (<abbr>Pop.</abbr>) Partea dinapoi, mobilă, a unui car sau a unei căruțe, în care se pune de obicei nutreț pentru animalele de tracțiune. <b>2.</b> <abbr>Fig.</abbr> (<abbr>Fam.</abbr>) Partea de la coadă a unei cete, a unui stol de păsări etc. [<abbr>Var.</abbr>: (<abbr>reg.</abbr>) <b>codírlă</b> <abbr>s. f.</abbr>] – <b>Coadă</b> + <abbr>suf.</abbr> <i>-ârlă.</i></p>
<p><a id="nota27" href="#ancora27">27</a> <b>NIZNÁI</b> <abbr>adv.</abbr>, <abbr>adj.</abbr> <abbr>invar.</abbr> (<abbr>Pop.</abbr> și <abbr>fam.</abbr>) Ca și cum nu s-ar fi întâmplat nimic, n-ar ști nimic, simulând indiferență, nepăsare, dezinteres. ◊ <abbr>Expr.</abbr> <i>A se face niznai</i> sau (substantivat) <i>a face pe niznaiul</i> = a se preface că nu știe nimic. – Din <abbr>rus.</abbr> <b>ne znaju</b> „nu știu”.</p>
<p><a id="nota28" href="#ancora28">28</a> <b>CORLÁTĂ,</b> <i>corlate,</i> <abbr>s. f.</abbr> (<abbr>Reg.</abbr>) <b>1.</b> Iesle. <b>2.</b> Îngrăditură sau colibă pentru vite, pe câmp. <b>3.</b> Împletitură de formă bombată care se așază pe car când se transportă snopi sau fân. <b>4.</b> Poliță în jurul cuptorului pe care se țin vase de bucătărie și alte lucruri mărunte; prichici. [<abbr>Pl.</abbr> și: <i>corlăți</i>] – Din <abbr>magh.</abbr> <b>korlát.</b></p>
<p><a id="nota29" href="#ancora29">29</a> <b>ZGÂÍ,</b> <i>zgâiesc,</i> <abbr>vb.</abbr> IV. <b>1.</b> <abbr>Tranz.</abbr> și <abbr>refl.</abbr> (<abbr>Pop.</abbr> și <abbr>fam.</abbr>) A deschide tare, a căsca, a holba ochii; a se uita cu insistență, a privi lung, a se uita cu ochii mari. <b>2.</b> <abbr>Refl.</abbr> A se strâmba, a se schimonosi, a se uita batjocoritor. – Din <b>zgău.</b></p>
<p><a id="nota30" href="#ancora30">30</a> <b>ABRÁȘ, -Ă,</b> <i>abrași, -e,</i> <abbr>adj.</abbr> (<abbr>Pop.</abbr>) <b>1.</b> (Despre cai) Nărăvaș; (despre oameni) rău, violent. <b>2.</b> (Despre acțiunile omului) Fără niciun rezultat; neizbutit, nereușit. ◊ <abbr>Expr.</abbr> <i>A ieși abraș</i> = a nu izbuti. [<abbr>Var.</abbr>: <b>iabráș, -ă</b> <abbr>adj.</abbr>] – Din <abbr>tc.</abbr> <b>abraș.</b></p>
<p><a id="nota31" href="#ancora31">31</a> <b><i>găgi<span>o</span>s, ~o<span>a</span>să</i></b> <i><abbr>a</abbr></i> [<abbr>At:</abbr> CADE / <abbr>P:</abbr> <i>~ios</i> / <abbr>Pl:</abbr> <i>~<span>o</span>și, ~o<span>a</span>se</i> / <abbr>E:</abbr> <b><i>găgi</i></b>] <b>1</b> Scârbos. <b>2</b> Supărăcios.</p>
<p><a id="nota32" href="#ancora32">32</a> <b>RĂBÓJ,</b> <i>răbojuri,</i> <abbr>s. n.</abbr> <b>1.</b> Bucată de lemn în formă cilindrică sau paralelipipedică pe care, în trecut, se însemnau, prin crestături, diferite calcule, socoteli (zilele de muncă, banii datorați, numărul vitelor etc.). ◊ <abbr>Expr.</abbr> <i>A șterge de pe răboj</i> = a da uitării; a ierta. (<abbr>Reg.</abbr>) <i>A crede după răboj</i> = a crede tot ce se spune. <i>A(-și) ieși</i> (sau <i>a scoate</i> pe cineva) <i>din răboj (afară)</i> = a (se) supăra. <b>2.</b> (<abbr>Pop.</abbr>) Socoteală, calcul. <i>Pierdusem răbojul timpului.</i> ◊ <abbr>Expr.</abbr> <i>A i se uita cuiva răbojul</i> = a i se uita numărul anilor. <b>3.</b> Crestătură făcută, ca semn distinctiv, la urechea unei vite. [<abbr>Var.</abbr>: <b>răbúș</b> <abbr>s. n.</abbr>] – Din <abbr>bg.</abbr>, <abbr>sb.</abbr> <b>raboš.</b></p>
<p><a id="nota33" href="#ancora33">33</a> <b>ODGÓN,</b> <i>odgoane,</i> <abbr>s. n.</abbr> Funie groasă și lungă, îmbibată, de obicei, cu gudron și folosită în marină, la pescuit, în transporturi etc.; cablu, parâmă, pălămar<sup>2</sup>; <i><abbr>p. gener.</abbr></i> orice funie groasă. [<abbr>Var.</abbr>: <b>otgón</b> <abbr>s. n.</abbr>] – <abbr>Et. nec.</abbr></p>
<p><a id="nota34" href="#ancora34">34</a> <b>HÂRZÓB,</b> <i>hârzoabe,</i> <abbr>s. n.</abbr> (<abbr>Reg.</abbr>) <b>1.</b> Funie groasă folosită la coborârea sau la ridicarea greutăților din adâncime. ◊ <abbr>Expr.</abbr> (<abbr>Ir.</abbr>) <i>(A se crede) coborât cu hârzobul din cer</i> = (a se crede) mult superior celor din jur, a (fi) mândru, îngâmfat. <i>A cădea cu hârzobul din cer</i> = a veni, a pica pe neașteptate; a se realiza de la sine. <b>2.</b> Ladă care în trecut servea drept scenă și în spatele căreia păpușarul mânuia păpușile; lada păpușilor. <b>3.</b> Coșuleț din ramuri de brad, în care se păstrează peștii prinși în apele de munte. – Din <abbr>bg.</abbr> <b>vărzop</b> „legătură”.</p>
<p><a id="nota35" href="#ancora35">35</a> <b>VRÁNĂ,</b> <i>vrane,</i> <abbr>s. f.</abbr> <b>1.</b> Orificiu făcut într-un butoi pentru umplerea și golirea acestuia. <b>2.</b> Parte a morii prin care curge făina. – Din <abbr>bg.</abbr> <b>vrana.</b></p>
<p><a id="nota36" href="#ancora36">36</a> <b>NAMÉSTIE,</b> <i>namestii,</i> <abbr>s. f.</abbr> (<abbr>Înv.</abbr> și <abbr>reg.</abbr>) Clădire cu toate dependințele; <i><abbr>p. restr.</abbr></i> dependință, acaret. – Din <abbr>sl.</abbr> <b>namĕstije.</b></p>
<p><a id="nota37" href="#ancora37">37</a> <b>GÉMĂ,</b> <i>geme,</i> <abbr>s. f.</abbr> Nume generic pentru orice piatră prețioasă translucidă. ♦ Bijuterie sau obiect de artă făcut dintr-o piatră prețioasă sau semiprețioasă pe care sunt gravate figuri ori motive decorative. ♦ (Adjectival; în sintagma) <i>Sare gemă</i> = sare de bucătărie cristalizată, extrasă ca atare dintr-o salină; halit<sup>2</sup>. – Din <abbr>fr.</abbr> <b>gemme,</b> <abbr>lat.</abbr> <b>gemma.</b></p>
<p><a id="nota38" href="#ancora38">38</a> <b>ALCÓV,</b> <i>alcovuri,</i> <abbr>s. n.</abbr> Loc mai ridicat decât podeaua sau firidă într-o cameră de dormit, unde se așază patul; <i><abbr>p. ext.</abbr></i> pat. ♦ Dormitor al unei femei. [<abbr>Var.</abbr>: (<abbr>înv.</abbr>) <b>alcóvă</b> <abbr>s. f.</abbr>] – Din <abbr>fr.</abbr> <b>alcôve.</b></p>
<p><a id="nota39" href="#ancora39">39</a> <b>ICONOSTÁS,</b> <i>iconostase,</i> <abbr>s. n.</abbr> <b>1.</b> Catapeteasmă. <b>2.</b> Pupitru în biserică, pe care se pune o icoană. – Din <abbr>sl.</abbr> <b>ikonostasŭ.</b></p>
<p><a id="nota40" href="#ancora40">40</a> <b>RĂȘCHIRÁT, -Ă,</b> <i>rășchirați, -te,</i> <abbr>adj.</abbr> Depărtat, întins în lături. ♦ Împrăștiat; răsfirat. ♦ Ramificat, rămuros. [<abbr>Var.</abbr>: <b>răschirát, -ă</b> <abbr>adj.</abbr>] – <abbr>V.</abbr> <b>rășchira.</b></p>
<p><a href="#ancora41" id="nota41">41</a> <b>TRACTÍR,</b> <i>tractire,</i> <abbr>s. n.</abbr> (<abbr>Înv.</abbr>) Han; birt, ospătărie. – Din <abbr>rus.</abbr> <b>traktir.</b></p>
<p><a id="nota42" href="#ancora42">42</a> <b>CÁPIȘTE,</b> <i>capiști,</i> <abbr>s. f.</abbr> (<abbr>Înv.</abbr>) Templu sau altar dedicat zeităților antice; <i><abbr>p. ext.</abbr></i> biserică de rit neortodox. – Din <abbr>sl.</abbr> <b>kapište.</b></p>
<p><a id="nota43" href="#ancora43">43</a> <b>NĂSÍLNIC, -Ă,</b> <i>năsilnici, -ce,</i> <abbr>adj.</abbr> (<abbr>Înv.</abbr> și <abbr>reg.</abbr>) <b>1.</b> Violent, brutal; rău, aspru, neîndurător. <b>2.</b> Nemulțumit, cârcotaș, mofturos, îndărătnic. [<abbr>Var.</abbr>: <b>năsấlnic, -ă</b> <abbr>adj.</abbr>] – Din <abbr>sl.</abbr> <b>nasilĭnŭ.</b></p>
<p><a id="nota44" href="#ancora44">44</a> <b>ȚURLÓI,</b> <i>țurloaie,</i> <abbr>s. n.</abbr> (<abbr>Pop.</abbr>) <b>1.</b> Fluierul piciorului; <i><abbr>p. ext.</abbr></i> partea piciorului de la genunchi în jos. <b>2.</b> Fiecare dintre tuburile sonore ale cimpoiului. <b>3.</b> Jgheab, țeavă prin care curge apa (din izvor, din cișmea etc.). <b>4.</b> Țurțur de gheață. – <abbr>Et. nec.</abbr></p>
<p><a id="nota45" href="#ancora45">45</a> <b>SCẤRNÁV, -Ă,</b> <i>scârnavi, -e,</i> <abbr>adj.</abbr> <b>1.</b> (<abbr>Pop.</abbr>) Plin de murdărie; murdar. <b>2.</b> <abbr>Fig.</abbr> Dezgustător, grețos, scârbos; josnic, ticălos, infam; trivial, obscen. [<abbr>Acc.</abbr> și: <i>scârnáv</i>] – Din <abbr>sl.</abbr> <b>skvrŭnavŭ.</b></p>
<p><a id="nota46" href="#ancora46">46</a> <b><i>boboș<span>a</span>t, ~ă</i></b> <i><abbr>a</abbr></i> [<abbr>At:</abbr> JIPESCU, O. 155 / <abbr>Pl:</abbr> <i>~<span>a</span>ți, ~e</i> / <abbr>E:</abbr> <b><i>boboșa</i></b>] (<abbr>Reg</abbr>; <abbr>d.</abbr> ochi) Umflat.</p>
<p><a id="nota47" href="#ancora47">47</a> <b>ȚINGẮU,</b> <i>țingăi,</i> <abbr>s. m.</abbr> (<abbr>Reg.</abbr>) Flăcăiaș, băietan. [<abbr>Var.</abbr>: <b>țângắu</b> <abbr>s. m.</abbr>] – <b>Țânc</b> + <abbr>suf.</abbr> <i>-ău.</i></p>
<p><a id="nota48" href="#ancora48">48</a> <b>ȘFICHI,</b> (<b>I</b>) <abbr>interj.</abbr>, (<b>II</b>) <i>șfichiuiri,</i> <abbr>s. n.</abbr> <b>I.</b> <abbr>Interj.</abbr> Cuvânt care imită șuieratul biciului. <b>II.</b> <abbr>S. n.</abbr> <b>1.</b> Capătul subțire și neîmpletit al biciului; pleasnă. ♦ Lovitură dată cu vârful biciului. ♦ <abbr>Fig.</abbr> Vorbă răutăcioasă, răutate, împunsătură. ◊ <abbr>Expr.</abbr> <i>A lua</i> (pe cineva) <i>în șfichi</i> = a înțepa cu vorba; a ironiza. <b>2.</b> Mănunchi, grup de fire de păr. – Onomatopee.</p>
<p><a id="nota49" href="#ancora49">49</a> <b><i>dug<span>o</span>s, ~o<span>a</span>să</i></b> <i><abbr>a</abbr></i> [<abbr>At:</abbr> CIAUȘANU, V. / <abbr>Pl:</abbr> <i>~óși, ~oáse</i> / <abbr>E:</abbr> <abbr>nct</abbr>] (<abbr>Reg</abbr>) <b>1</b> Încăpățânat. <b>2</b> Posac.</p>
<p><a id="nota50" href="#ancora50">50</a> <b>SANCHÍU, -ÍE,</b> <i>sanchii,</i> <abbr>adj.</abbr> (<abbr>Pop.</abbr>) Tăcut, posac, ursuz; încăpățânat. – <abbr>Et. nec.</abbr></p>
<p><a id="nota51" href="#ancora51">51</a> <b><i>haram<span>i</span>nă</i></b> <i><abbr>sf</abbr></i> [<abbr>At:</abbr> CONTEMPORANUL III, 294 / <abbr>Pl</abbr>: <i>~ne</i> / <abbr>E:</abbr> <b><i>haram</i></b><i> + -ină</i>] (<abbr>Îrg</abbr>) <b>1</b> Ființă proastă și ticăloasă <abbr>Cf</abbr> <i>haramin</i> (<b>2</b>). <b>2</b> Termen injurios întrebuințat la adresa romilor.</p>
<p><a id="nota52" href="#ancora52">52</a> <b>BALCẤZ, -Ă,</b> <i>balcâzi, -e,</i> <abbr>adj.</abbr> (<abbr>Reg.</abbr>) Urât, hâd, diform, slut, pocit. – <abbr>Et. nec.</abbr></p>
<p><a id="nota53" href="#ancora53">53</a> <b>VĂCSUÍT, -Ă,</b> <i>văcsuiți, -te,</i> <abbr>adj.</abbr> (Despre încălțăminte) Uns cu vacs (sau cu cremă de ghete) și lustruit. – <abbr>V.</abbr> <b>văcsui.</b></p>
<p><a id="nota54" href="#ancora54">54</a> <b>ȘORICIOÁICĂ,</b> (<b>1</b>) <i>șoricioaice,</i> <abbr>s. f.</abbr> <b>1.</b> Femela șoarecelui. <b>2.</b> (<abbr>Pop.</abbr>) Substanță otrăvitoare, reprezentând un compus al arsenului, folosită mai ales contra șobolanilor; șorecie, șoricească. – <b>Șoarece</b> + <abbr>suf.</abbr> <i>-oaică.</i></p>
<p><a id="nota55" href="#ancora55">55</a> <b>SILEÁF,</b> <i>sileafuri,</i> <abbr>s. n.</abbr> (<abbr>Înv.</abbr>) Brâu lat în care se purtau înfipte diferite arme. [<abbr>Var.</abbr>: <b>sileáh, seleáf</b> <abbr>s. n.</abbr>] – Din <abbr>tc.</abbr> <b>silâh</b> „armă”.</p>
<p><a id="nota56" href="#ancora56">56</a> <b>CINCHÍT, -Ă,</b> <i>cinchiți, -te,</i> <abbr>adj.</abbr> (<abbr>Reg.</abbr>) Ghemuit (pe vine). – <abbr>V.</abbr> <b>cinchi.</b></p>
<p><a id="nota57" href="#ancora57">57</a> <b>MARGHIOLÍ,</b> <i>marghiolesc,</i> <abbr>vb.</abbr> IV. <abbr>Refl.</abbr> (<abbr>Înv.</abbr> și <abbr>reg.</abbr>) A face mofturi, fasoane; a se fandosi, a se sclifosi, a se alinta. ♦ A se preface. – Din <b>marghiol.</b></p>
<p><a id="nota58" href="#ancora58">58</a> <b>AFERÍM</b> <abbr>interj.</abbr> (<abbr>Înv.</abbr>) Foarte bine, bravo! – Din <abbr>tc.</abbr> <b>aferim.</b></p>
<p><a id="nota59" href="#ancora59">59</a> <b>BASAMÁC,</b> (<b>2</b>) <i>basamace,</i> <abbr>s. n.</abbr> <b>1.</b> Rachiu (colorat) de calitate inferioară. <b>2.</b> Sort de basamac (<b>1</b>). – Cf <abbr>tc.</abbr>, <abbr>sb.</abbr> <span>basamak</span> „grad”.</p>
<p><a id="nota60" href="#ancora60">60</a> <b>PARÁPON</b> <abbr>s. n.</abbr> (<abbr>Înv.</abbr> și <abbr>fam.</abbr>) Supărare; tristețe; necaz, ciudă. [<abbr>Acc.</abbr> și: <i>parapón</i>] – Din <abbr>ngr.</abbr> <b>paráponon.</b></p>
<p><a id="nota61" href="#ancora61">61</a> <b>CISLUÍ<sup>1</sup>,</b> <i>cisluiesc,</i> <abbr>vb.</abbr> IV. (<abbr>Înv.</abbr> și <abbr>reg.</abbr>) <b>1.</b> <abbr>Intranz.</abbr> A se sfătui, a discuta; a pune la cale. <b>2.</b> <abbr>Tranz.</abbr> A acuza, a învinovăți. – <b>Cislă</b> + <abbr>suf.</abbr> <i>-ui.</i><sup>[1]</sup></p>
<p><a id="nota62" href="#ancora62">62</a> <b>MARȚAFÓI,</b> <i>marțafoi,</i> <abbr>s. m.</abbr> (<abbr>Fam.</abbr>) Om de nimic, golan; secătură. – <abbr>Et. nec.</abbr></p>
<p><a id="nota63" href="#ancora63">63</a> <b>arzúĭ, -úĭe</b> și <b>arzulíŭ, -íe</b> adj., pl. f. ca m. (turc. <i>arzülü,</i> pofticios). <i>Fam.</i> Arzător, vioĭ, plin de foc: <i>ochĭ arzuĭ.</i> Est. (supt infl. luĭ <i>arz 2</i>). Arzător, care te frige (Cr.).</p>
<p><a id="nota64" href="#ancora64">64</a> <b>CALINDRÓI,</b> <i>calindroi,</i> <abbr>s. m.</abbr> (<abbr>Reg.</abbr>) Ștrengar. [<abbr>Var.</abbr>: <b>calendrói</b> <abbr>s. m.</abbr>] – <abbr>Et. nec.</abbr></p>
<p><a id="nota65" href="#ancora65">65</a> <b><i>f<span>â</span>rță</i></b> <i><abbr>sf</abbr></i> [<abbr>At:</abbr> POLIZU / <abbr>Pl:</abbr> <i>~țe</i> / <abbr>E:</abbr> <abbr>fo</abbr>] <b>1</b> Ființă mică, care se mișcă neîncetat. <b>2</b> Persoană care colportează știri false, minciuni. <b>3</b> Femeie care își mișcă șoldurile provocator în timpul mersului. <b>4</b> Persoană indecentă <abbr>Si:</abbr> <i>fleoarță</i> (<b>1</b>), <i>teleleică.</i></p>
<p><a id="nota66" href="#ancora66">66</a> <b>ODALÍSCĂ,</b> <i>odalisce,</i> <abbr>s. f.</abbr> Sclavă în serviciul soțiilor sultanului; <i><abbr>p. ext.</abbr></i> cadână. – Din <abbr>fr.</abbr> <b>odalisque.</b></p>
<p><a id="nota67" href="#ancora67">67</a> <b>MARGHIÓL, -OÁLĂ,</b> <i>marghioli, -oale,</i> <abbr>adj.</abbr> (<abbr>Înv.</abbr> și <abbr>reg.</abbr>) Deștept, isteț; <i><abbr>p. ext.</abbr></i> șmecher, șiret, ștrengar; ușuratic. – Din <abbr>ngr.</abbr> <b>marghiólos.</b></p>
<p><a id="nota68" href="#ancora68">68</a> <b>FÁMEN,</b> <i>fameni,</i> <abbr>s. m.</abbr> (<abbr>Înv.</abbr>) Bărbat castrat; <i><abbr>spec.</abbr></i> eunuc. ♦ <abbr>Fig.</abbr> Bărbat decăzut din punct de vedere moral. – Refăcut din <b>fameni</b> (<abbr>pl.</abbr> lui <i>famăn</i> <abbr>înv.</abbr> „bărbat castrat” &lt; <abbr>lat.</abbr> <b>*feminus</b> &lt; <i>femina).</i></p>
<p><a id="nota69" href="#ancora69">69</a> <b>SCOPÍT, -Ă,</b> <i>scopiți, -te,</i> <abbr>adj.</abbr>, <abbr>s. m.</abbr> <b>1.</b> <abbr>Adj.</abbr> (<abbr>Pop.</abbr>) Castrat, jugănit. <b>2.</b> <abbr>S. m.</abbr> Membru al unei secte religioase ai cărei adepți se supun castrării; scapet. – <abbr>V.</abbr> <b>scopi.</b></p>
<p><a id="nota70" href="#ancora70">70</a> <b>MÂGLISÍ,</b> <i>mâglisesc,</i> <abbr>vb.</abbr> IV. <abbr>Tranz.</abbr> (<abbr>Reg.</abbr>) A înșela pe cineva (cu promisiuni, lingușeli etc.); a măguli, a linguși. – <abbr>Et. nec.</abbr></p>
<p><a id="nota71" href="#ancora71">71</a> <b>ZĂPLÁN,</b> <i>zăplani,</i> <abbr>s. m.</abbr> Om înalt și voinic; vlăjgan, lungan. – <abbr>Et. nec.</abbr></p>
<p><a id="nota72" href="#ancora72">72</a> <b>MEGIÉȘ, -Ă,</b> <i>megieși, -e,</i> <abbr>s. m.</abbr> și <abbr>f.</abbr>, <abbr>adj.</abbr> <b>1.</b> <abbr>S. m.</abbr> și <abbr>f.</abbr> (În Evul Mediu, în Moldova și în Țara Românească) Țăran liber, stăpân de pământ. ◊ (Adjectival) <i>Țăran megieș.</i> <b>2.</b> <abbr>S. m.</abbr> și <abbr>f.</abbr>, <abbr>adj.</abbr> (<abbr>Pop.</abbr>) Vecin. [<abbr>Pr.</abbr>: <i>-gi-eș</i>] – Din <abbr>sb.</abbr> <b>medjaš,</b> <abbr>magh.</abbr> <b>megyés.</b></p>
<p><a id="nota73" href="#ancora73">73</a> <b>BÚTURĂ,</b> <i>buturi,</i> <abbr>s. f.</abbr> (<abbr>Reg.</abbr>) <b>1.</b> Butuc (<b>1</b>); buturugă. <b>2.</b> Bucată de lemn cu noduri și cu alte defecte, care se despică și se prelucrează și este considerată ca sortiment inferior al lemnului de foc; ciot. <b>3.</b> Trunchi scorburos; butoarcă. [<abbr>Var.</abbr>: <b>bútur, búture</b> <abbr>s. m.</abbr>] – <abbr>Cf.</abbr> <span>butuc.</span></p>
<p><a id="nota74" href="#ancora74">74</a> <b>MECĂCĂÍ</b> vb. (reg.) a mechereza, a mecheri. (Caprele ~.)</p>
<p><b>MECHERÍ</b> vb. v. <i>mecăcăi.</i></p>
<p><b><i>mecăcă<span>i</span></i></b> <i><abbr>vi</abbr></i> [<abbr>At:</abbr> LB / <abbr>V:</abbr> <b><i>mecă<span>i</span></i></b>, (<abbr>reg</abbr>) <b><i>~chec~</i></b> / <abbr>Pzi:</abbr> <i>~<span>e</span>sc</i> / <abbr>E:</abbr> <b><i>mec</i></b><sup>1</sup> (<abbr>rep</abbr>) + <i>-ăi</i>] <b>1</b> (Rar; <abbr>d.</abbr> capre) A scoate sunete caracteristice speciei <abbr>Si:</abbr> (<abbr>reg</abbr>) <i>a mechereza, a mechera</i>. <b>2</b> (<abbr>Fig</abbr>; <abbr>d.</abbr> oameni) A vorbi cu vocea tremurată. <b>3</b> (<abbr>Fig</abbr>) A trăncăni.</p>
<p><a id="nota75" href="#ancora75">75</a> <b>TRẤMBĂ,</b> <i>trâmbe,</i> <abbr>s. f.</abbr> <b>1.</b> Bucată mare de pânză sau de stofă (făcută sul); val. <b>2.</b> Dungă, fâșie. <b>3.</b> Val, vârtej de apă, de praf etc. <b>4.</b> Rând, șir, lanț. <b>5.</b> Ceată, grămadă (de oameni), pâlc. – Din <abbr>sl.</abbr> <b>tronba.</b></p>
<p><a id="nota76" href="#ancora76">76</a> <b>RĂZNÍ,</b> <i>răznesc,</i> <abbr>vb.</abbr> IV. <abbr>Refl.</abbr> (<abbr>Pop.</abbr>; despre vite) A se pierde, a se depărta de cârd sau de turmă; (despre oameni) a se despărți, a se izola de ai săi; a se înstrăina. – Din <b>razna.</b></p>
<p><a id="nota77" href="#ancora77">77</a> <b>BEI,</b> <i>bei,</i> <abbr>s. m.</abbr> Guvernator al unui oraș sau al unei provincii din fostul Imperiu Otoman. ♦ Titlu dat de turci domnilor Țărilor Române; <i><abbr>p. ext.</abbr></i> prinț oriental. – Din <abbr>tc.</abbr> <b>bey.</b></p>
<p><a id="nota78" href="#ancora78">78</a> <b>FÁNTE,</b> <i>fanți,</i> <abbr>s. m.</abbr> <b>1.</b> (<abbr>Fam.</abbr> și <abbr>peior.</abbr>) Bărbat (tânăr) afemeiat. <b>2.</b> Carte de joc reprezentând figura unui tânăr; valet. – Din <abbr>it.</abbr> <b>fante.</b></p>
<p><a id="nota79" href="#ancora79">79</a> <b>REFENEÁ,</b> <i>refenele,</i> <abbr>s. f.</abbr> <b>1.</b> (Învechit) Sumă de bani reprezentînd contribuția cuiva la o cheltuială făcută în comun (la o petrecere, o consumație etc.); cotă-parte. <i>Bre... cîrciumăriță... Așterne epingeaua, Să ne dăm refeneaua.</i> PĂSCULESCU, L. P. 257. ♦ Petrecere în comun; beție, chef. <i>Întru în cîrciumă, unde fac refenea oameni mulți.</i> CARAGIALE, O. I 331. <i>La nunți, cumetrii, refenele, cîte unu... pune pă lăutari... să cînte.</i> ȘEZ. III 36. <b>2.</b> (În <span><abbr>expr.</abbr></span>) <b>A lua</b> (pe cineva) <b>la refenea</b> = a cere socoteală cuiva de ceea ce a făcut. <b>A trage</b> (sau <b>a da</b> cuiva) <b>o refenea</b> = a lua în rîs pe cineva.</p>
<p><a id="nota80" href="#ancora80">80</a> <b>MEREMÉT,</b> <i>meremeturi,</i> <abbr>s. n.</abbr> (<abbr>Înv.</abbr> și <abbr>reg.</abbr>) Lucrare de reparație sau de întreținere. ♦ (<abbr>Fam.</abbr>) Aranjare, dichisire. – Din <abbr>tc.</abbr> <b>meremet,</b> <abbr>ngr.</abbr> <b>mereméti.</b></p>
<p><a id="nota81" href="#ancora81">81</a> <b>TẤRLĂ,</b> <i>târle,</i> <abbr>s. f.</abbr> <b>1.</b> Loc neîmprejmuit și neacoperit unde se odihnesc vitele sau oile în timpul pășunatului; <i><abbr>p. ext.</abbr></i> stâna cu toate dependințele ei. <b>2.</b> Turmă de oi. – <abbr>Cf.</abbr> <abbr>sb.</abbr> <span>trlo.</span></p>
<p><a id="nota82" href="#ancora82">82</a> <b>TILÍNCĂ,</b> <i>tilinci,</i> <abbr>s. f.</abbr> Vechi instrument muzical popular de suflat, asemănător cu fluierul, dar fără găuri laterale, făcut din scoarță de paltin, răchită, tei etc. [<abbr>Var.</abbr>: <b>tilíngă</b> <abbr>s. f.</abbr>] – <abbr>Cf.</abbr> <span>tilinc.</span></p>
<p><a id="nota83" href="#ancora83">83</a> <b><i>căl<span>â</span>i</i></b> <i><abbr>sms</abbr></i> <abbr>vz</abbr> <b><i>călai</i></b></p>
<p><b><i>căl<span>a</span>i</i></b> <i><abbr>sms</abbr></i> [<abbr>At:</abbr> H XIV, 358 / <abbr>V:</abbr> <b><i>cal~</i></b> / <abbr>Pl:</abbr> <i>~ie</i> / <abbr>E:</abbr> <abbr>tc</abbr> <b><i>kalay</i></b>] <b>1</b> (<abbr>Ban</abbr>) Cositor. <b>2</b> Smalț la oală. <b>3</b> (<abbr>Pan</abbr>) Oală smălțuită.</p>
<p><a id="nota84" href="#ancora84">84</a> <b>CÂȘLÉGI</b> <abbr>s. f.</abbr> <abbr>pl.</abbr> Interval de timp între două posturi ortodoxe, în care creștinii pot mânca de dulce. – <abbr>Lat.</abbr> <b>caseum ligat.</b></p>
<p><a id="nota85" href="#ancora85">85</a> <b>CÂRNELEÁGĂ,</b> <i>cârnelegi,</i> <abbr>s. f.</abbr> (În religia ortodoxă, de obicei la <abbr>pl.</abbr>) Săptămâna antepenultima din dulcele Crăciunului, în timpul căreia credincioșii pot mânca de dulce miercurea și vinerea. – <abbr>Lat.</abbr> <b>carnem ligat.</b></p>
<p><a id="nota86" href="#ancora86">86</a> <b>OSTOÍ,</b> <i>ostoiesc,</i> <abbr>vb.</abbr> IV. (<abbr>Înv.</abbr> și <abbr>pop.</abbr>) <b>1.</b> <abbr>Refl.</abbr> și <abbr>tranz.</abbr> A (se) potoli, a (se) domoli, a (se) calma. <b>2.</b> <abbr>Intranz.</abbr> și <abbr>refl.</abbr> A înceta, a se opri; a se termina. [<abbr>Var.</abbr>: <b>ostoiá</b> <abbr>vb.</abbr> I] – Din <abbr>sl.</abbr> <b>ustojati.</b></p>
<p><a id="nota87" href="#ancora87">87</a> <b>OBÁDĂ,</b> <i>obezi,</i> <abbr>s. f.</abbr> <b>1.</b> Fiecare dintre bucățile de lemn încovoiat care, îmbinate, alcătuiesc partea circulară a unei roți de lemn (la car, la căruță, la moară etc.); <i><abbr>p. gener.</abbr></i> partea circulară a unei roți de lemn (peste care se montează șina). ♦ Partea periferică a roții unui autovehicul, peste care se montează cauciucul. <b>2.</b> (La <abbr>pl.</abbr>) Instrument de tortură în Evul Mediu, alcătuit din două bucăți de lemn având fiecare câte o scobitură în formă de semicerc și care, închizându-se, imobilizau picioarele sau mâinile osândiților ori ale robilor; <i><abbr>p. ext.</abbr></i> cătușe, fiare. ◊ <abbr>Expr.</abbr> <i>A pune (în) obezi</i> = a subjuga. [<abbr>Var.</abbr>: (<abbr>Înv.</abbr> și <abbr>reg.</abbr>) <b>obeádă</b> <abbr>s. f.</abbr>] – Din <abbr>sl.</abbr> <b>obedŭ.</b></p>
<p><a id="nota88" href="#ancora88">88</a> <b>TRÍȘTE,</b> (rar) <i>triști,</i> <abbr>s. f.</abbr> (Învechit și popular) Soartă, destin, ursită. <i>Așa mi-a fost triștea; văd eu că n-am încotro.</i> ISPIRESCU, L. 53. <i>Vai de ea, nenorocita!... Că i-a fost triștile sparte Și n-a avut de bărbat parte.</i> PANN, P. V. II 156. ♦ Noroc. <i>Se căina și se întrista în sufletul ei că n-avea triște.</i> ISPIRESCU, L. 26. <i>Să mă duc dintr-acest loc, Că e loc făr’ de noroc Ș-o siliște Făr’ de triște.</i> TEODORESCU, P. P. 281.</p>
<p><a id="nota89" href="#ancora89">89</a> <b>FLEÁNCĂ</b> <abbr>s. f.</abbr> (<abbr>Fam.</abbr>) Gură (ca organ al vorbirii). ◊ <abbr>Expr.</abbr> <i>Ține-ți</i> (sau <i>închide-ți, tacă-ți) fleanca!</i> = taci! nu mai vorbi fără socoteală! [<abbr>Var.</abbr>: <b>fleoáncă, fleoárcă</b> <abbr>s. f.</abbr>] – <abbr>Et. nec.</abbr></p>
<p><a id="nota90" href="#ancora90">90</a> <b>SOLOMONÁR,</b> <i>solomonari,</i> <abbr>s. m.</abbr> (<abbr>Pop.</abbr>) <b>1.</b> Astronom care prevestește vremea și face calendare. <b>2.</b> Înțelept sau magician, după credințele populare, cu puteri supranaturale, care poate provoca sau împiedica diverse fenomene naturale; <i><abbr>p. gener.</abbr></i> vrăjitor. [<abbr>Var.</abbr>: (<abbr>reg.</abbr>) <b>șolomănár</b> <abbr>s. m.</abbr>, <b>șolomonár</b> <abbr>s. m.</abbr>] – <b>Solomon</b> (<abbr>n. pr.</abbr>) + <abbr>suf.</abbr> <i>-ar.</i></p>
<p><a id="nota91" href="#ancora91">91</a> <b>AFIEROSÍ,</b> <i>afierosesc,</i> <abbr>vb.</abbr> IV. (<abbr>Înv.</abbr>) <b>1.</b> <abbr>Tranz.</abbr> A risipi o avere, un bun etc. <b>2.</b> <abbr>Refl.</abbr> A se dedica, a se consacra. [<abbr>Pr.</abbr>: <i>-fi-e-</i>] – Din <abbr>ngr.</abbr> <b>afiéroso</b> (<abbr>aor.</abbr> lui <i>afieróns).</i></p>
<p><a id="nota92" href="#ancora92">92</a> <b>SFECLÍ,</b> <i>sfeclesc,</i> <abbr>vb.</abbr> IV. <abbr>Tranz.</abbr> (în <abbr>expr.</abbr>) <i>A o sfecli</i> = a ajunge într-o situație neplăcută, a o păți; a o băga pe mânecă. – <abbr>Cf.</abbr> <span>sfeclă.</span></p>
<p><a id="nota93" href="#ancora93">93</a> <b>BOJÓC,</b> <i>bojoci,</i> <abbr>s. m.</abbr> (<abbr>Pop.</abbr>) Plămân (mai ales de animale). ◊ <abbr>Expr.</abbr> (<abbr>Fam.</abbr>) <i>E numai bojoci</i> = e foarte slab, dar foarte activ și plin de pasiune și entuziasm. [<abbr>Var.</abbr>: (<abbr>reg.</abbr>) <b>bojog</b> <abbr>s. m.</abbr>] – <abbr>Et. nec.</abbr></p>
<p><a id="nota94" href="#ancora94">94</a> <b>SEÁRBĂD, -Ă,</b> <i>serbezi, -de,</i> <abbr>adj.</abbr> <b>1.</b> (Despre alimente) Fără gust, nesărat, fad; (despre gustul alimentelor) nedefinit, insipid; leșios. <b>2.</b> <abbr>Fig.</abbr> Plictisitor, monoton, fără colorit (artistic). <b>3.</b> (Despre oameni) Palid la față; fără vlagă, veștejit. – <abbr>Et. nec.</abbr></p>
<p><a id="nota95" href="#ancora95">95</a> <b>STRUJÍT<sup>2</sup>, -Ă,</b> <i>strujiți, -te,</i> <abbr>adj.</abbr> (<abbr>Mold.</abbr>) <b>1.</b> Lucrat cu strungul, cioplit (cu dalta, cu cuțitul etc.). <i>Numai din topor cioplită Și din bardă bărduită Pe la vîrf cam ascuțită, Pe la mijloc e strujită.</i> TEODORESCU, P. P. 520. <b>2.</b> Curățat; desprins de pe cotor; dezghiocat. <i>Pene strujite.</i> – Variantă: <b>strugít, -ă</b> (ALECSANDRI, P. P. 169) <abbr>adj.</abbr></p>
<p><a id="nota96" href="#ancora96">96</a> <b>SAFTIÁN,</b> (<b>2</b>) <i>saftianuri,</i> <abbr>s. n.</abbr> <b>1.</b> Piele subțire și fină de capră (sau de oaie, de vițel), din care se confecționează articole de marochinărie și de galanterie. <b>2.</b> Sortiment dintr-o astfel de piele. [<abbr>Pr.</abbr>: <i>-ti-an.</i> – <abbr>Var.</abbr>: <b>safián,</b> (<abbr>reg.</abbr>) <b>săftián, seftián</b> <abbr>s. n.</abbr>] – Din <abbr>tc.</abbr> <b>sahtiyan.</b></p>
<p><a id="nota97" href="#ancora97">97</a> <b>PIDÓSNIC, -Ă,</b> <i>pidosnici, -ce,</i> <abbr>adj.</abbr>, <abbr>s. m.</abbr> <b>I.</b> <abbr>Adj.</abbr> (<abbr>Pop.</abbr>) Care este ieșit din comun, contrar așteptărilor (în sens negativ); care se comportă ciudat, sucit, care face totul pe dos. <b>II.</b> <abbr>S. m.</abbr> Numele a două specii de plante erbacee cu frunze lucioase, verzi-albăstrii și cu flori galbene <i>(Cerinthe minor</i> și <i>glabra).</i> – <b>Pe dos</b> + <abbr>suf.</abbr> <i>-nic.</i></p>
<p><a id="nota98" href="#ancora98">98</a> <b>FERCHEZUÍ,</b> <i>ferchezuiesc,</i> <abbr>vb.</abbr> IV. <abbr>Tranz.</abbr> și <abbr>refl.</abbr> (<abbr>Pop.</abbr> și <abbr>fam.</abbr>) A da sau a căpăta un aspect îngrijit; a (se) îmbrăca cu grijă, elegant; a (se) găti, a (se) dichisi. – <abbr>Cf.</abbr> <span>fercheș.</span></p>
<p><a id="nota99" href="#ancora99">99</a> <b>AHT,</b> <i>ahturi,</i> <abbr>s. n.</abbr> (<abbr>Reg.</abbr>) <b>1.</b> Oftat, suspin. <b>2.</b> Durere, suferință, chin, jale. – Din <abbr>ngr.</abbr> <b>áhti</b> „dorință arzătoare”.</p>
<p><a id="nota100" href="#ancora100">100</a> <b>OFT,</b> <i>ofturi,</i> <abbr>s. n.</abbr> (<abbr>Înv.</abbr> și <abbr>reg.</abbr>) Oftat, suspin; <i><abbr>p. ext.</abbr></i> amărăciune, regret, durere, suferință, deznădejde. – Din <b>aht.</b></p>
<p><a id="nota101" href="#ancora101">101</a> <b>GEALÁT,</b> <i>gealați,</i> <abbr>s. m.</abbr> <b>1.</b> (<abbr>Înv.</abbr>) Călău, gâde. <b>2.</b> (De obicei <abbr>peior.</abbr> sau <abbr>fam.</abbr>) Om voinic, zdravăn (și violent). – Din <abbr>tc.</abbr> <b>cellât.</b></p>
<p><a id="nota102" href="#ancora102">102</a> <b>CIRÁC,</b> <i>ciraci,</i> <abbr>s. m.</abbr> <b>1.</b> Elev, discipol, ucenic. <b>2.</b> (<abbr>Depr.</abbr>) Persoană care își însușește în mod mecanic vederile, părerile etc. cuiva. <b>3.</b> (<abbr>Înv.</abbr>) Om de încredere al cuiva. – Din <abbr>tc.</abbr> <b>çirak.</b></p>
<p><a id="nota103" href="#ancora103">103</a> <b>LĂLẤU, -ẤIE,</b> <i>lălăi,</i> <abbr>adj.</abbr> (<abbr>Fam.</abbr>) Care are mișcări greoaie, leneșe, lipsite de grație; <i><abbr>p. ext.</abbr></i> care este neglijent, neîngrijit, rău (și murdar) îmbrăcat. [<abbr>Pl.</abbr> și: (<abbr>f.</abbr>) <i>lălăie</i>] – Probabil formație onomatopeică.</p>
<p><a id="nota104" href="#ancora104">104</a> <b>DEȘUCHEÁT, -Ă,</b> <i>deșucheați, -te,</i> <abbr>adj.</abbr> (<abbr>Pop.</abbr>; despre oameni, despre sentimentele și acțiunile lor; adesea substantivat) <b>1.</b> Nebun, smintit. <b>2.</b> Dezmățat, destrăbălat, imoral. – <abbr>Pref.</abbr> <i>de-</i> + <b>șucheat.</b></p>
<p><a id="nota105" href="#ancora105">105</a> <b>ÎNGĂLÁT, -Ă,</b> <i>îngălați, -te,</i> <abbr>adj.</abbr> <b>1.</b> (<abbr>Pop.</abbr>) Murdar, neîngrijit. <b>2.</b> (<abbr>Reg.</abbr>; despre rostire, vorbe etc.) Îngăimat (<b>1</b>). – <abbr>V.</abbr> <b>îngăla.</b></p>
<p><a id="nota106" href="#ancora106">106</a> <b>RÂMNÍ</b> <abbr>vb.</abbr> IV <abbr>v.</abbr> <b>râvni.</b></p>
<p><a id="nota107" href="#ancora107">107</a> <b><i>giugi<span>u</span>c</i></b> [<abbr>At:</abbr> ȘIO / <abbr>E:</abbr> <abbr>tc</abbr> <b><i>ğüğük</i></b>] (<abbr>Tcm</abbr>; <abbr>fam</abbr>) <b>1</b> <i><abbr>ain</abbr></i> Drăguț. <b>2</b> <i><abbr>av</abbr></i> Extraordinar.</p>
<p><a id="nota108" href="#ancora108">108</a> <b>MEZÁT,</b> <i>mezaturi,</i> <abbr>s. n.</abbr> (<abbr>Pop.</abbr>) Vânzare publică (a bunurilor unui datornic); licitație. ◊ <abbr>Expr.</abbr> <i>A scoate la mezat</i> = a pune la licitație. – Din <abbr>tc.</abbr> <b>mezat.</b></p>
<p><a id="nota109" href="#ancora109">109</a> <b>jácman</b> n., pl. <i>urĭ</i> saŭ <i>e</i> (ung. <i>zsákmány.</i> V. <b>jac</b>). <i>Vechĭ.</i> Jac.</p>
<p><a id="nota110" href="#ancora110">110</a> <b>GALONÁT, -Ă,</b> <i>galonați, -te,</i> <abbr>adj.</abbr> Împodobit cu galoane<sup>1</sup>. ♦ (Substantivat, <abbr>m.</abbr>; <abbr>ir.</abbr>) Ofițer; <i><abbr>p. gener.</abbr></i> gradat<sup>1</sup>. – <b>Galon</b> + <abbr>suf.</abbr> <i>-at.</i> <abbr>Cf.</abbr> <abbr>fr.</abbr> <span>galonné.</span></p>
<p><a id="nota111" href="#ancora111">111</a> <b>PARLAGÍU,</b> <i>parlagii,</i> <abbr>s. m.</abbr> (<abbr>Înv.</abbr>) Măcelar care taie vitele de consum la abator. – Din <abbr>tc.</abbr> <b>parlaci.</b></p>
<p><a id="nota112" href="#ancora112">112</a> <b>CONCILIÁBUL,</b> <i>conciliabule,</i> <abbr>s. n.</abbr> Consfătuire (secretă) între persoane care plănuiesc ceva. [<abbr>Pr.</abbr>: <i>-li-a-</i>] – Din <abbr>fr.</abbr> <b>conciliabule,</b> <abbr>lat.</abbr> <b>conciliabulum.</b></p>
<p><a id="nota113" href="#ancora113">113</a> <b>BLEOJDÍ<sup>1</sup>,</b> <i>bleojdesc,</i> <abbr>vb.</abbr> IV. <abbr>Tranz.</abbr> și <abbr>refl.</abbr> (<abbr>Reg.</abbr> și <abbr>fam.</abbr>) A(-și) holba (ochii); a (se) zgâi. – <abbr>Et. nec.</abbr></p>
<p><a id="nota114" href="#ancora114">114</a> <b><i>gârb<span>i</span><sup>2</sup></i></b> <i><abbr>vi</abbr></i> [<abbr>At:</abbr> GOROVEI, C. 225 / <abbr>Pzi:</abbr> <i>~b<span>e</span>sc</i> / <abbr>E:</abbr> <abbr>nct</abbr>] (<abbr>Trs</abbr>; <abbr>Mar</abbr>; <abbr>Buc</abbr>; <abbr>d.</abbr> oameni; în batjocură) <b>1</b> A vorbi mult, fără rost și cu vocea ridicată <abbr>Vz</abbr> <i>trăncăni, lătra, melița.</i> <b>2</b> A se ciorovăi.</p>
<p><a id="nota115" href="#ancora115">115</a> <b>OTREÁPĂ,</b> <i>otrepe,</i> <abbr>s. f.</abbr> (<abbr>Pop.</abbr>) <b>1.</b> Cârpă (de șters), zdreanță. <b>2.</b> <abbr>Fig.</abbr> Om de nimic, fără caracter, lipsit de voință; secătură, lepădătură. – Din <abbr>sl.</abbr> <b>otrepĭ.</b></p>
<p><a id="nota116" href="#ancora116">116</a> <b>MOTOÁȘCĂ,</b> <i>motoaște,</i> <abbr>s. f.</abbr> (<abbr>Reg.</abbr>) Boccea mică, legăturică făcută dintr-o basma cu capetele înnodate, în care se țin sau se transportă obiecte mărunte. – Din <abbr>ucr.</abbr> <b>motočka.</b></p>
<p><a id="nota117" href="#ancora117">117</a> <b>CĂSCĂÚND, -Ă,</b> <i>căscăunzi, -de,</i> <abbr>s. m.</abbr> și <abbr>f.</abbr>, <abbr>adj.</abbr> (<abbr>Pop.</abbr>) (Persoană) care își pierde vremea în zadar; (persoană) care dă dovadă de neglijență, de dezinteres; gură-cască, nătăfleț, zăpăcit. – <abbr>Lat.</abbr> <b>*cascabundus.</b></p>
<p><a id="nota118" href="#ancora118">118</a> <b>BETELÍE,</b> <i>betelii,</i> <abbr>s. f.</abbr> Fâșie îngustă, cusută în partea de sus a pantalonilor, a fustei etc.; tivitură făcută în același loc (ca să se treacă prin ea un șiret etc.); bată; <i><abbr>p. ext.</abbr></i> margine tivită la gâtul sau la mânecile cămășii sau ale iei. – Din <b>bată.</b></p>
<p><a id="nota119" href="#ancora119">119</a> <b>BARHÉT,</b> (<b>2</b>) <i>barheturi,</i> <abbr>s. n.</abbr> <b>1.</b> Țesătură de bumbac (cu desene), flanelată pe una din fețe. <b>2.</b> Sortiment dintr-o astfel de țesătură. [<abbr>Acc.</abbr> și: <i>bárhet.</i> – <abbr>Var.</abbr>: <b>barchét</b> <abbr>s. n.</abbr>] – Din <abbr>germ.</abbr> <b>Barchent.</b></p>
<p><a id="nota120" href="#ancora120">120</a> <b>CHICHÍȚĂ,</b> <i>chichițe,</i> <abbr>s. f.</abbr> <b>1.</b> (<abbr>Fam.</abbr>) Șiretlic, vicleșug (prin care cineva încearcă să scape dintr-o încurcătură); subterfugiu. ◊ <abbr>Expr.</abbr> <i>A căuta chichițe</i> = a încerca cu orice preț să găsească greșeli, cusururi. <b>2.</b> Lădiță de sub capra unei trăsuri. ♦ (<abbr>Reg.</abbr>) Despărțitură mică, în formă de cutie, în interiorul unei lăzi. – Din <b>chichie</b> (puțin folosit, „chichiță” &lt; <abbr>ngr.</abbr>) + <abbr>suf.</abbr> <i>-iță.</i></p>
<p><a id="nota121" href="#ancora121">121</a> <b>MINDÍR,</b> <i>mindire,</i> <abbr>s. n.</abbr> (<abbr>Reg.</abbr>) <b>1.</b> Saltea umplută cu paie. <b>2.</b> Plapumă; cuvertură. <b>3.</b> Haină scurtă de iarnă, în portul popular, cu mâneci și vătuită. – Din <abbr>tc.</abbr> <b>minder.</b></p>
<p><a id="nota122" href="#ancora122">122</a> <b>TĂRBÁCĂ</b> <abbr>s. f.</abbr> (<abbr>Fam.</abbr>; în <abbr>expr.</abbr>) <i>A da</i> (sau <i>a lua) în</i> (sau <i>la, prin) tărbacă</i> = <b>a)</b> a bate zdravăn; <b>b)</b> <abbr>fig.</abbr> a batjocori, a ocărî; a-și bate joc de cineva, a da în tărbăceală. – Din <b>tărbăci</b> (derivat regresiv).</p>
<p><a id="nota123" href="#ancora123">123</a> <b>HÁRȚI</b> <abbr>s. m.</abbr> <abbr>pl.</abbr> (În religia ortodoxă) Perioadă din an când este permis să se mănânce de frupt miercurea și vinerea. [<abbr>Var.</abbr>: <b>hấrță</b> <abbr>s. f.</abbr>, <b>hấrți</b> <abbr>s. m.</abbr> <abbr>pl.</abbr>] – Din <abbr>ngr.</abbr> <b>Artzi</b>[vurtzi].</p>
<p><a id="nota124" href="#ancora124">124</a> <i><b>oblădu<span>i</span>nță</b> <abbr>sf</abbr></i> [<abbr>At:</abbr> DOSOFTEI, PS. 193/15 / <abbr>Pl</abbr>: <i>~țe, ~ți</i> / <abbr>E:</abbr> <b><i>oblădui</i></b> + <i>-ință</i>] (<abbr>Îvr</abbr>) Dominație.</p>
<p><a href="#ancora125" id="nota125">125</a> <b>HORBOȚÍCĂ,</b> <i>horboțele,</i> <abbr>s. f.</abbr> (<abbr>Reg.</abbr>) Diminutiv al lui <i>horbotă.</i> – <b>Horbotă</b> + <abbr>suf.</abbr> <i>-ică.</i></p>
<p><b>HÓRBOTĂ,</b> <i>horbote,</i> <abbr>s. f.</abbr> (<abbr>Reg.</abbr>) Dantelă. [<abbr>Var.</abbr>: <b>hórbodă, órbotă</b> <abbr>s. f.</abbr>, (rar) <b>hórbot</b> <abbr>s. n.</abbr>] – Din <abbr>pol.</abbr> <b>forbot.</b></p>
<p><a id="nota126" href="#ancora126">126</a> <span><b>BIBÍL,</b> <i>bibiluri,</i> <abbr>s. n.</abbr> Dantelă lucrată cu acul sau cusătură cu colțișori (aplicată la guler, la mâneci sau la poalele cămășii). – Din <abbr>ngr.</abbr> <b>bibíla.</b> </span> <span><a>corectată</a></span></p>
<p><a id="nota127" href="#ancora127">127</a> <b>ȚARȚÁM,</b> <i>țarțamuri,</i> <abbr>s. n.</abbr> (<abbr>Reg.</abbr>) Ciucure, franj; dantelă; (la <abbr>pl.</abbr>) podoabe, zorzoane. [<abbr>Var.</abbr>: <b>sarsám, sărsám, zarzám</b> <abbr>s. n.</abbr>] – Din <abbr>magh.</abbr> <b>szerszám.</b></p>
<p><a id="nota128" href="#ancora128">128</a> <b>HÂRDẮU,</b> <i>hârdaie,</i> <abbr>s. n.</abbr> Vas făcut din doage de lemn, dintre care două pot fi mai lungi și găurite, servind ca toarte, folosit la păstrarea sau la transportarea lichidelor; ciubăr. ◊ <abbr>Expr.</abbr> <i>A turna</i> (pe cineva) <i>la hârdău</i> (sau <i>la hârdăul lui Petrache)</i> = a băga (pe cineva) la închisoare, a aresta (pe cineva). ♦ Conținutul vasului descris mai sus. – Din <abbr>magh.</abbr> <b>hordó.</b></p>
<p><a id="nota129" href="#ancora129">129</a> <b>BLAGOSLOVÍ,</b> <i>blagoslovesc,</i> <abbr>vb.</abbr> IV. <abbr>Tranz.</abbr> (<abbr>Înv.</abbr> și <abbr>fam.</abbr>; adesea <abbr>fig.</abbr>) A binecuvânta. – Din <abbr>sl.</abbr> <b>blagosloviti.</b></p>
<p><a id="nota130" href="#ancora130">130</a> <b>ZAIAFÉT,</b> <i>zaiafeturi,</i> <abbr>s. n.</abbr> (<abbr>Pop.</abbr> și <abbr>fam.</abbr>) Chef mare (cu lăutari); ospăț, chiolhan. [<abbr>Pr.</abbr>: <i>za-ia-.</i> – <abbr>Var.</abbr>: <b>ziafét, zaifét</b> <abbr>s. n.</abbr>] – Din <abbr>tc.</abbr> <b>ziyāfet.</b></p>
<p><a id="nota131" href="#ancora131">131</a> <b>CANDRÍU, -ÍE,</b> <i>candrii,</i> <abbr>adj.</abbr> (<abbr>Fam.</abbr>: adesea substantivat). <b>1.</b> Țicnit, smintit, într-o ureche. <b>2.</b> Amețit de băutură; beat. – Din <abbr>țig.</abbr> <span>kand</span> „ureche”.</p>
<p><a id="nota132" href="#ancora132">132</a> <b>TURLÁC, -Ă,</b> <i>turlaci, -ce,</i> <abbr>adj.</abbr> (<abbr>Pop.</abbr> și <abbr>fam.</abbr>) Amețit de băutură, cherchelit; <i><abbr>p. ext.</abbr></i> zăpăcit, năuc. – <abbr>Cf.</abbr> <abbr>tc.</abbr> <span>torlak</span> „tânăr, neexperimentat”; <abbr>sb.</abbr> <span>torlak</span> „fanfaron”.</p>
<p><a id="nota133" href="#ancora133">133</a> <b>HADÂMB,</b> <i>hadâmbi,</i> <abbr>s. m.</abbr> <b>1.</b> (<abbr>Înv.</abbr> și <abbr>arh.</abbr>) Eunuc. <b>2.</b> (<abbr>Reg.</abbr>) Bou sau cal nejugănit bine. – <abbr>Tc.</abbr> <b>hadım.</b></p>
<p><a id="nota134" href="#ancora134">134</a> <b>PRÁVILĂ,</b> <i>pravile,</i> <abbr>s. f.</abbr> <b>1.</b> Lege (sau cod de legi), dispoziție, regulament, hotărâre (cu caracter civil sau bisericesc). ◊ <abbr>Loc. adv.</abbr> <i>După pravilă</i> = conform legii, legal; just, drept. <i>Peste pravilă</i> = (pe) nedrept, ilegal. ◊ <abbr>Expr.</abbr> <i>A pune</i> (sau <i>a rândui) pravilă</i> = a stabili o regulă. ◊ Lege naturală, lege a firii; <i><abbr>p. ext.</abbr></i> destin. ♦ Carte care conține astfel de legi. ◊ <i>Pravilă împărătească</i> = corp de legi și de dispoziții juridice întocmit inițial pe vremea împăratului Iustinian. <b>2.</b> Normă după care se produce sau se alcătuiește ceva; regulă. <b>3.</b> Regulă de comportare. ♦ Obicei, tradiție, datină. [<abbr>Pl.</abbr> și: <i>pravili</i>] – Din <abbr>sl.</abbr> <b>pravilo.</b></p>
<p><a id="nota135" href="#ancora135">135</a> <b><i>ajun<span>a</span>re</i></b> <i><abbr>sf</abbr></i> [<abbr>At:</abbr> CORESI, PS. 312 / <abbr>Pl:</abbr> <i>~n<span>ă</span>ri</i> / <abbr>E:</abbr> <b><i>ajuna</i></b>] <b>1</b> Postit. <b>2</b> (<abbr>Fig</abbr>) Înfometare.</p>
<p><a id="nota136" href="#ancora136">136</a> <b>PROCITÍ,</b> <i>procitesc,</i> <abbr>vb.</abbr> IV. <abbr>Tranz.</abbr> (<abbr>Înv.</abbr>) <b>1.</b> A reciti, a repeta. <b>2.</b> A examina (recapitulativ) un elev. <b>3.</b> A certa, a mustra; a cicăli. [<abbr>Var.</abbr>: <b>procetí</b> <abbr>vb.</abbr> IV] – Din <abbr>rus.</abbr> <b>pročitat’.</b></p>
<p><a id="nota137" href="#ancora137">137</a> <b>PARIGORÍE,</b> <i>parigorii,</i> <abbr>s. f.</abbr> (<abbr>Înv.</abbr> și <abbr>reg.</abbr>) <b>1.</b> Mângâiere, consolare. ♦ <abbr>Loc. adv.</abbr> <i>În</i> (sau <i>de-o) parigorie</i> = ca să facă pe voia cuiva, de hatârul cuiva; <i><abbr>p. ext.</abbr></i> de formă, într-o doară. <b>2.</b> Prostie, aiureală, zăpăceală. – Din <abbr>ngr.</abbr> <b>parighoria.</b></p>
<p><a id="nota138" href="#ancora138">138</a> <b>GOÁNGĂ,</b> <i>goange,</i> <abbr>s. f.</abbr> (<abbr>Pop.</abbr>) Insectă (mică), gânganie. ◊ <abbr>Expr.</abbr> (Glumeț) <i>A spune goange</i> = a spune fleacuri, minciuni. <i>A se ține de goange</i> = a fi neserios, a face farse, glume (nepotrivite). – Probabil formație onomatopeică.</p>
<p><a id="nota139" href="#ancora139">139</a> <b>NĂBOÍ<sup>2</sup>,</b> <i>năboiesc,</i> <abbr>vb.</abbr> IV. <abbr>Intranz.</abbr> și <abbr>refl.</abbr> (<abbr>Reg.</abbr>) <b>1.</b> (Despre ape; la <abbr>pers.</abbr> 3) A se revărsa, a inunda, a potopi. <b>2.</b> (Despre ființe) A năvăli, a se năpusti. – Din <b>năboi<sup>1</sup>.</b></p>
<p><a id="nota140" href="#ancora140">140</a> <b>GHIOL,</b> <i>ghioluri,</i> <abbr>s. n.</abbr> Lac sau baltă (mare) cu fundul plin de mâl. – Din <abbr>tc.</abbr> <b>göl.</b></p>
<p><a id="nota141" href="#ancora141">141</a> <b>BOJÓC,</b> <i>bojoci,</i> <abbr>s. m.</abbr> (<abbr>Pop.</abbr>) Plămân (mai ales de animale). ◊ <abbr>Expr.</abbr> (<abbr>Fam.</abbr>) <i>E numai bojoci</i> = e foarte slab, dar foarte activ și plin de pasiune și entuziasm. [<abbr>Var.</abbr>: (<abbr>reg.</abbr>) <b>bojog</b> <abbr>s. m.</abbr>] – <abbr>Et. nec.</abbr></p>
<p><a id="nota142" href="#ancora142">142</a> <b>STĂNOÁGĂ,</b> <i>stănoage,</i> <abbr>s. f.</abbr> (<abbr>Tipogr.</abbr>) Raft în formă de pupitru pe care se așază casetele de litere când se culege un <abbr>text.</abbr> – Refăcut din <b>stănoage</b> (<abbr>pl.</abbr> lui <i>stănog).</i></p>
<p><a id="nota143" href="#ancora143">143</a> <b>ANATÉMĂ,</b> <i>anateme,</i> <abbr>s. f.</abbr> Excludere din sânul Bisericii sub acuzația de erezie; afurisenie. – Din <abbr>ngr.</abbr> <b>anáthema.</b></p>
<p><a id="nota144" href="#ancora144">144</a> <b>ZBANȚ<sup>1</sup>,</b> <i>zbanțuri,</i> <abbr>s. n.</abbr> (<abbr>Înv.</abbr> și <abbr>reg.</abbr>) <b>1.</b> Verigă, legătură de fier cu care se strâng laolaltă unele piese de la trăsură, de la car etc. <b>2.</b> Petic la ghete. – <abbr>Et. nec.</abbr></p>
<p><a id="nota145" href="#ancora145">145</a> <b>TÂRȘÂÍ,</b> <i>tấrșâi,</i> <abbr>vb.</abbr> IV. <abbr>Tranz.</abbr> A târî picioarele sau încălțămintea în mers, frecându-le de pământ și producând un zgomot specific. ◊ <abbr>Refl.</abbr> A se târî (<b>2</b>). ♦ A trage după sine, frecând de pământ, târând. [<abbr>Var.</abbr>: (<abbr>reg.</abbr>) <b>târșí, târșií</b> <abbr>vb.</abbr> IV] – <abbr>Cf.</abbr> <span>târî.</span></p>
<p><a id="nota146" href="#ancora146">146</a> <b>SPÓNCĂ,</b> <i>sponci,</i> <abbr>s. f.</abbr> <b>1.</b> (<abbr>Reg.</abbr>) Copcă; agrafă; cataramă. <b>2.</b> (<abbr>Pop.</abbr> și <abbr>fam.</abbr>; în <abbr>loc. adv. și adj.</abbr>) <i>Pe sponci</i> = (care este) în cantitate mică, puțin. – Din <abbr>rus.</abbr> <b>sponka,</b> <abbr>ucr.</abbr> <b>špon’ka.</b></p>
<p><a id="nota147" href="#ancora147">147</a> <b>HẤRĂ,</b> <i>hâre,</i> <abbr>s. f.</abbr> (<abbr>Reg.</abbr>) Ceartă, neînțelegere, zâzanie (pentru lucruri mărunte). ◊ <abbr>Loc. adv.</abbr> <i>De-a hâra</i> = cu spirit de contradicție, cu dorința de a face cuiva în ciudă. – Din <b>hârâi</b> (derivat regresiv).</p>
<p><a id="nota148" href="#ancora148">148</a> <b>ȘANTÉZĂ,</b> <i>șanteze,</i> <abbr>s. f.</abbr> (<abbr>Înv.</abbr>) Cântăreață într-un local de petrecere. – Din <abbr>fr.</abbr> <b>chanteuse.</b></p>
<p><a id="nota149" href="#ancora149">149</a> <b><i>fușt<span>e</span>i</i></b><i> <abbr>sm</abbr></i> <abbr>vz</abbr> <b><i>fuscel</i></b></p>
<p><b>FUSCÉL,</b> <i>fuscei,</i> <abbr>s. m.</abbr> <b>1.</b> Fiecare dintre vergelele trecute printre firele de urzeală la războiul de țesut; vergea, joardă. <b>2.</b> Fiecare dintre vergelele sau scândurile orizontale care formează treptele unei scări. <b>3.</b> Fiecare dintre vergelele verticale ale loitrei carului. <b>4.</b> (Rar) Cotor de ceapă. [<abbr>Var.</abbr>: <b>fușcél, fuștél</b> <abbr>s. m.</abbr>] – <abbr>Lat.</abbr> <b>*fusticellus</b> (&lt; <i>fustis</i> „băț, țăruș”).</p>
<p><a id="nota150" href="#ancora150">150</a> <b>PRUBULUÍ</b> <abbr>vb.</abbr> IV <abbr>v.</abbr> <b>probălui.</b></p>
<p><b>PROBĂLUÍ,</b> <i>probăluiesc,</i> <abbr>vb.</abbr> IV. <abbr>Tranz.</abbr> (<abbr>Înv.</abbr> și <abbr>reg.</abbr>) <b>1.</b> A încerca, a căuta să facă, să realizeze ceva; a face tentative. <b>2.</b> A supune ceva sau pe cineva la o probă, la o încercare pentru a vedea dacă este corespunzător anumitor cerințe, unui anumit scop etc.; a încerca, a verifica, a experimenta, a proba (<b>1</b>). <b>3.</b> A dovedi, a adeveri, a confirma, a proba (<b>2</b>). <b>4.</b> A chibzui, a socoti; a presupune. [<abbr>Var.</abbr>: <b>prubuluí</b> <abbr>vb.</abbr> IV] – Din <abbr>magh.</abbr> <b>próbálni.</b></p>
<p><a id="nota151" href="#ancora151">151</a> <b>DECOVÍL,</b> <i>decovile,</i> <abbr>s. n.</abbr> Cale ferată îngustă, provizorie, alcătuită din panouri de șine care se așază direct pe teren și care pot fi ușor montate sau demontate, folosită pentru exploatări locale și temporare. ♦ (<abbr>Impr.</abbr>) Tren care circulă pe o asemenea linie. ♦ (<abbr>Impr.</abbr>) Cale ferată îngustă stabilă. [<abbr>Pl.</abbr> și: <i>decoviluri</i>] – Din <abbr>fr.</abbr> <b>décauville.</b></p>
<p><a id="nota152" href="#ancora152">152</a> <b>CETLUÍ,</b> <i>cetluiesc,</i> <abbr>vb.</abbr> IV. <abbr>Tranz.</abbr> (<abbr>Reg.</abbr>) <b>1.</b> A lega strâns, a lega fedeleș. <b>2.</b> A bate. – Din <abbr>magh.</abbr> <b>csatolni.</b></p>
<p><a id="nota153" href="#ancora153">153</a> <b>HIRITISÍ</b> <abbr>vb.</abbr> IV <abbr>v.</abbr> <b>firitisi.</b></p>
<p><b>FIRITISÍ,</b> <i>firitisesc,</i> <abbr>vb.</abbr> IV (<abbr>Fam.</abbr>) A felicita. [<abbr>Var.</abbr>: (<abbr>înv.</abbr>) <b>heretisí, hiritisí</b> <abbr>vb.</abbr> IV] – Din <abbr>ngr.</abbr> <b>hiritizó.</b></p>
<p><a id="nota154" href="#ancora154">154</a> <b>SCLIVISÍT, -Ă,</b> <i>sclivisiți, -te,</i> <abbr>adj.</abbr> <b>1.</b> (<abbr>Pop.</abbr> și fam; despre oameni; adesea substantivat) Dichisit, gătit, aranjat. <b>2.</b> Netezit, lustruit; șlefuit; lucios. – <abbr>V.</abbr> <b>sclivisi.</b></p>
<p><a id="nota155" href="#ancora155">155</a> <b>NAMÉSTIE,</b> <i>namestii,</i> <abbr>s. f.</abbr> (<abbr>Înv.</abbr> și <abbr>reg.</abbr>) Clădire cu toate dependințele; <i><abbr>p. restr.</abbr></i> dependință, acaret. – Din <abbr>sl.</abbr> <b>namĕstije.</b></p>
<p><a id="nota156" href="#ancora156">156</a> <b>PRÁVILĂ,</b> <i>pravile,</i> <abbr>s. f.</abbr> <b>1.</b> Lege (sau cod de legi), dispoziție, regulament, hotărâre (cu caracter civil sau bisericesc). ◊ <abbr>Loc. adv.</abbr> <i>După pravilă</i> = conform legii, legal; just, drept. <i>Peste pravilă</i> = (pe) nedrept, ilegal. ◊ <abbr>Expr.</abbr> <i>A pune</i> (sau <i>a rândui) pravilă</i> = a stabili o regulă. ◊ Lege naturală, lege a firii; <i><abbr>p. ext.</abbr></i> destin. ♦ Carte care conține astfel de legi. ◊ <i>Pravilă împărătească</i> = corp de legi și de dispoziții juridice întocmit inițial pe vremea împăratului Iustinian. <b>2.</b> Normă după care se produce sau se alcătuiește ceva; regulă. <b>3.</b> Regulă de comportare. ♦ Obicei, tradiție, datină. [<abbr>Pl.</abbr> și: <i>pravili</i>] – Din <abbr>sl.</abbr> <b>pravilo.</b></p>
<p><a id="nota157" href="#ancora157">157</a> <b>CÚTRĂ,</b> <i>cutre,</i> <abbr>s. f.</abbr> Persoană prefăcută, fățarnică, intrigantă; lichea, secătură. – Din <abbr>bg.</abbr> <b>kutra.</b></p>
<p><a id="nota158" href="#ancora158">158</a> <b>SOBÓR,</b> <i>soboare,</i> <abbr>s. n.</abbr> <b>1.</b> (<abbr>Înv.</abbr>) Adunare, întrunire, consfătuire; sfat. ♦ (<abbr>Bis.</abbr>) Sinod. <b>2.</b> Slujbă religioasă ortodoxă oficiată de un număr mare de clerici. – Din <abbr>sl.</abbr> <b>sŭborŭ.</b></p>
<p><a id="nota159" href="#ancora159">159</a> <b>RĂZNÍ,</b> <i>răznesc,</i> <abbr>vb.</abbr> IV. <abbr>Refl.</abbr> (<abbr>Pop.</abbr>; despre vite) A se pierde, a se depărta de cârd sau de turmă; (despre oameni) a se despărți, a se izola de ai săi; a se înstrăina. – Din <b>razna.</b></p>
<p><a id="nota160" href="#ancora160">160</a> <b>POVÁRNĂ,</b> <i>poverne,</i> <abbr>s. f.</abbr> (<abbr>Reg.</abbr>) Instalație rudimentară pentru fabricat rachiu sau spirt; velniță; <i><abbr>p. restr.</abbr></i> cazan în care se fabrică spirt sau rachiu; clădire în care se află această instalație. – Din <abbr>sl.</abbr> <b>povarĩnja</b> „bucătărie”.</p>
<p><a id="nota161" href="#ancora161">161</a> <b>BORHÓT,</b> <i>borhoturi,</i> <abbr>s. n.</abbr> Totalitatea resturilor provenite din distilarea materiei prime (fructe, cereale) în industria alcoolului, a berii etc. și folosite ca hrană pentru animale. ♦ (Rar; la <abbr>pl.</abbr>) Mațe, măruntaie de porc, de miel etc. necurățate. – <abbr>Et. nec.</abbr></p>
</body>
</html>