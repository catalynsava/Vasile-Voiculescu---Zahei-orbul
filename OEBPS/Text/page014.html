<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>XIII Grădina</title>
    <link rel="stylesheet" href="../Styles/style.css"/>
</head>
<body>
<hr/>
<h2>XIII Grădina</h2>
<p class="paragraf1">Grădina care îndestula cu zarzavaturi curtea și orașul începea chiar de lângă conac și se întindea pe zeci de hectare, în luncă, de-a lungul unui crac de apă abătut din matca Buzăului. Orbul luă în primire roata bătrână cu hulubele<sup><a id="ancora14_1" href="page014.html#nota14_1">1</a></sup> lustruite și porni munca de vită care se învârtește până la căpială în loc.</p>
<p>Udatul se făcea dimineața în zori și seara pe înnoptat. Dar miile de straturi cereau ca rețeaua de șanțuri și șănțulețe dintre brazde să gâlgâie necontenit pline de apă.</p>
<p>Muncă grea și chinuitoare grădinăritul. Ceapa cere anume soroc, ridichile timpurii altul, spanacul își are vremea lui. Cu sparanghelul și trufandalele subțiri trebuie să te porți ca și cu niște coconași de neam. Fir cu fir, răsadurile de vinete și roșii se cer gunoite, mutate și strămutate, săpate și plivite numai într-o singură lună de câteva ori, după vârste, soiuri și schimbările timpului. Pe toate trebuie să le crești, să le ajuți, să le împaci…</p>
<p>Mereu între ele, stai când îndoit de șale, când pe vine ori în genunchi, oprit ca într-o metanie la fiecare buruiană în parte, parcă te-ai ruga de ea să crească și să dea rod. Când le vine rândul la adăpat, cu o lovitură de sapă ridici lostopanul<sup><a id="ancora14_2" href="page014.html#nota14_2">2</a></sup> de pământ ce astupă gura șănțulețului din dreptul brazdei însetate. Apa din șanțul mare gungurește voioasă pe spărtură și se risipește la rădăcinile lacome. Când socotești că s-au îndestulat, cu aceeași mișcare pui lutul la loc și astupi, ca să dai drumul apei mai departe, în dreptul altor brazde care așteaptă.</p>
<p>În zarzavagerie lucrau vreo zece femei sub ascultarea unui bulgar, Costea, grădinar priceput. Ăsta trecea în fiecare primăvară Dunărea și se înfățișă boierului care-i da grădina în seamă.</p>
<p>Toamna, târziu, se întorcea acasă în Bulgaria cu punga plină. Anul următor venea iar. Gospodarii nu se îndemnau să-i fure meșteșugul. Ce le trebuia lor să se ploconească la fiecare rădăcină de ceapă și la piciorul fiecărei verze? Asta-i dârvală de sărăntoci și de muieri proaste. Ei își văd de alte treburi și, când le trebuie, cumpără de la boier de-a gata.</p>
<h3 class="sigil_not_in_toc">*</h3>
<p>Bulgarul, când a auzit de înlocuirea calului cu un orb, s-a împotrivit. Cum o să poată ăsta îndestula zi-noapte nevoile lui de apă? Baremi să-i lase calul de la amiază în sus. Dar numaidecât se potoli. Zahei bătea cu mult vita. Îi trimetea fără bici și înjurături belșug de udătură. Iar boierul economisea și calul, și omul care trebuia să stea lângă el să-l mâie.</p>
<p>Orbul se scula în zori, se bărbierea cu fața întors spre răsărit, ca și cum și-ar fi făcut o rugăciune, se lăsa apoi, dibuind, pe o potecuță și intra în bulboana<sup><a id="ancora14_3" href="page014.html#nota14_3">3</a></sup> de sub roată. Acolo înota, se spăla și dichisit se înhăma la hulube.</p>
<p>Roata veche scârțâia morocănoasă, se clătina cu părere de rău, pornea să-și coboare în apă cupele goale și să le ridice pline ca să le deșerte una câte una în ulucul de scânduri înverzite care ducea în grădină. La prânzul mic, când suna porunca lui Costea, se oprea. Atunci sosea de la curte Suzana cu mâncare pentru el. Ceilalți muncitori mâncau de-a valma. Bulgarul își pregătea bucate aparte în bordeiul lui. Orbului i se trimitea, într-un coșuleț acoperit cu ștergar alb, din bunătățile mesei boierești, după porunca lui Lagradora. Caliopi cercase zadarnic să scape, prefăcându-se că uită, că Suzana are alte treburi. Boierul, ca s-o sâcâie ori s-o pedepsească ori cine știe ce socoteli ale lui, nu uita și nu ierta. Supraveghea cu strășnicie împlinirea îndatoririi. Ca să-i facă gustul lui Lagradora, ale cărui ascunzișuri nu le cunoștea, ea nu se îndărătnici. Lăsă întâmplarea să curgă liniștită.</p>
<p>Fata din casă desfăcea șervețelul și întindea pe el bucatele dinaintea orbului, slujindu-l până ce isprăvea. La început, ea primise cu silă și mai ales cu rușine înjosirea asta, să slugărească un orb, și vru să plece. Cocoana o sperie cu Lagradora. „Se supără boierul!"… Cum toți ai ei erau învoiți pe moșie, Suzana n-avu încotro și, amărâtă, se supuse.</p>
<p>Curând se deprinse cu corvoada. La urmă venea cu drag. Orbul, grav și cuviincios tot timpul, o liniști. Apoi o interesă. Îi plăcea, nu știa nici ea cum și de ce ? De milă ? De drag ? Îi părea rău că prea e trist și tăcut. Afară de câteva vorbe de mulțumire, n-a scos nimic de la el. N-a întrebat-o măcar cum o cheamă. Nu cerea nimic, nu se supăra. Mânca încet ceea ce i se da, cu sfială, fără lăcomie… Sticluța cu țuică se întorcea neatinsă. Asta miră și pe boier.</p>
<p>„E om ciudat și deosebit de toți ceilalți. Tânăr și atât de cuminte! Mai ales că pe deasupra e chiar frumos. La urma urmei, ar putea să se împace și el cu acest cusur, orbenia, și să se facă și el om ca toți oamenii…"</p>
<p>Încheierea asta o trăgea zilnic Suzana cât sta înaintea orbului…</p>
<h3 class="sigil_not_in_toc">*</h3>
<p>La amiază, când grădina se odihnea scăpată de mâinile omului și lăsată numai în grija soarelui și a văzduhului, Costea se trăgea la umbra sălciilor de lângă roată și intra în vorbă cu Zahei. Ca băștinași dunăreni, se înțelegeau amândoi nu numai în graiuri, când românește, când bulgărește, dar se potriveau în dragostea comună pentru oameni și locuri cunoscute numai de ei din întâmplările bălților și ale pescuitului.</p>
<p>Astfel, încet-încet, Costea a aflat povestea orbului și l-a căinat<sup><a id="ancora14_4" href="page014.html#nota14_4">4</a></sup> cu părere de rău și din inimă. Om cinstit și el, îi plăcea munca lui Zahei, voinicia și liniștea lui, sufletul lui drept, resemnarea și nădejdea cu care aștepta tămăduirea.</p>
<p>Orbul îl întrebă de crucea făcătoare-de-minuni de la Dervent. Râvnea s-ajungă cu orice chip acolo.</p>
<p>— Lasă că te trec eu Dunărea la toamnă, îi făgădui bulgarul.</p>
<p>— Ei, făcea orbul, poți tu?</p>
<p>— Pot. Te bag în pașaportul meu. Tu om de treabă, bre.</p>
<p>— N-ar fi mai bine s-o trecem înot? se-ntorcea Zahei la dorul lui de voinicie… Știu eu un loc unde nu calcă picior de grănicer…</p>
<p>— Lasă, bre… Nu-i nevoie… Trecem în regulă.</p>
<p>— Mă duci la Dervent?</p>
<p>— Te duc. Eu sau fata mea Mita.</p>
<p>— Ai o fată?</p>
<p>— Am multe. Mita e cea mare.</p>
<p>Orbul tăcea. Bulgarul se gândea și-și freca bărbia. Târziu, după-amiază, când arșița scădea, roata se pornea din nou și se oprea numai când se așeza bine noaptea. Atunci femeile din sat plecau acasă. Bulgarul se trăgea la bordeiul lui din mijlocul grădinii. Cei doi pândari se sculau somnoroși și se așezau de caraulă<sup><a id="ancora14_5" href="page014.html#nota14_5">5</a></sup> în latura depărtată a zarzavageriei, cea de către sat, ca s-o păzească de stricăciuni.</p>
<p>Orbul se cobora iar în iaz, se scălda, se răcorea și se culcușa singur, deoparte, pe malul reavăn al apei, lângă roată. Se odihnea pe un pătul alcătuit din brațe mari de pelin înalt, șovârf, izmă creață și alte buruieni mirositoare. Costea pusese o femeie să le culeagă și să le clădească în chip de pat.</p>
<p>Se întindea cu fața-n sus și mâinile sub cap. Asculta glasul apei de vorbă cu țipirigul<sup><a id="ancora6" href="#nota6">6</a></sup> aspru și sălciile tremurate. Adormea anevoie și visa mereu vise urâte despre orbenia lui.</p>
<p>În zori, o lua de la capăt. Își scotea cămașa și rămânea gol până la brâu, cu izmenele suflecate până din sus de pulpe. În chipul ăsta, afară de auz, își întregea și cu pielea cunoașterea lumii și mai ales a vremii. Carnea lui învăța astfel să dibuiască ceasurile după cum îl mângâia lumina sau îl băteau razele soarelui rotit pe cer împrejurul lui.</p>
<p>Dimineața, odată cu ciripitul vrăbiilor sculate la crăpatul de ziuă, îl ajungea o boare suflată ca de o gură rece, depărtată. Era mai dulce, mai statornică decât atingerea vântului: știa atunci că e murgul zorilor și întorcea fața într-acolo. Numaidecât apoi parcă îi ungea pielea cu undă plină, densă, și i-o dezmierda, umplându-i-o de plăcere: era luminarea. Pe urmă, îi gâdilau carnea mai adânc mii de degete voioase, pătrunzându-i-o, frământându-i-o ușor, ca într-o scaldă: răsărea soarele și-l îmbăia în raze.</p>
<p>Sorocul prânzului i-l vestea povara sulițelor căldurii tăbărâte în spatele lui. Acum trebuia să sosească mâncarea. Se îmbrăca și ducea în cârcă zăduful până când pleca fata. Pe urmă se dezbrăca iar.</p>
<p>Norii i se deslușeau altfel. Ceva asemănător ca atunci când se atingeau de el în apă lipitorile. Simțea cum i se lasă de sus o pată peste pielea din care-i suge lumina, cum i se întunecă ușor carnea și i se bucură mușchii înfierbântați: umbra. Lăsa ploaia să-l bată oricât de furioasă cu bicele ei răcoroase. Lumina serii o primea în obrazul pe care-l înălța ca să i se așeze peste el ca o năframă blândă ce l-ar șterge de sudoare. Noaptea îi spăla goliciunea obosită în scalda ei neagră și-l îmbrăca întreg ca într-un schimb de primeneli anume pentru somn.</p>
<p>Ridica atunci ochii și aștepta de fiecare dată doar o vedea stelele. La urmă s-ar fi mulțumit și numai să le audă, cât de departe… Și asculta ațintit.</p>
<p>Femeile din grădină îl pândeau și-l spionau ori de câte ori furau prilej, mai ales când se scălda.</p>
<p>— Iar a intrat malacul în iaz, zicea una.</p>
<p>— Taci, fa, că, dacă ăsta e malac, bărbatu-tău a ce naiba mai seamănă?</p>
<p>Și tot timpul nu vorbeau decât de orb. Unele în glumă, altele jinduindu-l de-a dreptul.</p>
<p>— Fa, eu una l-aș lua. Muncesc eu pentru el și-l țiu.</p>
<p>Bulgarul le auzea, le înjura și le trimitea la lucru. Dar, oricât de dezmățate la gură, niciuna nu îndrăznea să se apropie de el.</p>
<br/><br/>

<p><a id="nota14_1" href="page014.html#ancora14_1">1</a> <b>HULÚB,</b> <i>hulubi,</i> <abbr>s. m.</abbr>, <abbr>adj.</abbr> (<abbr>Reg.</abbr>) <b>1.</b> <abbr>S. m.</abbr> (Otnit.; <abbr>reg.</abbr>) Porumbel. ◊ <i>Hulub de stepă</i> = pasăre din ordinul columbiformelor, de mărimea unui porumbel, de culoare galbenă-brună, cu pete sure pe spate <i>(Syrrhaptes paradoxus).</i> <b>2.</b> <abbr>Adj.</abbr> (Despre animale) Cu părul sau cu penele cenușii, asemănătoare cu ale porumbelului sălbatic. – Din <abbr>ucr.</abbr> <b>holub.</b></p>
<p><a id="nota14_2" href="page014.html#ancora14_2">2</a> <b>LOSTOPÁNĂ,</b> <i>lostopane,</i> <abbr>s. f.</abbr> (<abbr>Reg.</abbr>) Bucată mare de pământ, de piatră, de gheață etc. [<abbr>Var.</abbr>: <b>lostopán</b> <abbr>s. n.</abbr>] – <abbr>Et. nec.</abbr></p>
<p><a id="nota14_3" href="page014.html#ancora14_3">3</a> <b>BULBOÁNĂ,</b> <i>bulboane,</i> <abbr>s. f.</abbr> Adâncitură într-un râu, unde apa formează un vârtej; vâltoare, bulboacă. – <abbr>Cf.</abbr> <span>bulbuc.</span></p>
<p><a id="nota14_4" href="page014.html#ancora14_4">4</a> <b>CĂINÁ,</b> <i>căinez,</i> <abbr>vb.</abbr> I. <abbr>Refl.</abbr> A se tângui, a se văita, a se plânge. ♦ <abbr>Tranz.</abbr> A compătimi, a deplânge. [<abbr>Var.</abbr>: <b>căiní</b> <abbr>vb.</abbr> IV] – Din <abbr>sl.</abbr> <b>kajanŭ</b> (<abbr>part.</abbr> lui <i>kajati sen).</i></p>
<p><a id="nota14_5" href="page014.html#ancora14_5">5</a> <b>CARAÚLĂ,</b> <i>caraule,</i> <abbr>s. f.</abbr> <b>1.</b> Pază, gardă, strajă. <b>2.</b> Om care face de pază; santinelă, caraulaș. – Din <abbr>bg.</abbr> <b>karaul,</b> <abbr>ngr.</abbr> <b>karaúli.</b></p>
<p><a id="nota6" href="#ancora6">6</a> <b><i>țipir<span>i</span>g<sup>1</sup></i></b> [<abbr>At:</abbr> SCRIBAN, D. <b>1</b> 362 / <abbr>V:</abbr> (<abbr>reg</abbr>) <b><i>~per~</i></b> <i><abbr>sm</abbr>, <b>țeper~</b> <abbr>smn</abbr></i> (<abbr>Pl</abbr>: <i>~uri</i>), <i><b>cip~</b> <abbr>sm</abbr>, <b>ciper~</b> <abbr>sm</abbr></i> / <abbr>Pl</abbr>: ? / <abbr>E:</abbr> <abbr>ns</abbr> <abbr>cf</abbr> <i>pipirig</i>] <b>1</b> <i><abbr>sm</abbr></i> Plantă perenă din familia ciperaceelor, înaltă de 50-150 cm, cu frunze reduse la teci și cu spiculețe multiflore, dispuse în inflorescență <abbr>Si:</abbr> (<abbr>reg</abbr>) <i>păpurică (Schoenoplectus tabernaemontani).</i> <b>2</b> <i><abbr>sm</abbr></i> (<abbr>Bot</abbr>; <abbr>reg</abbr>) Pipirig <i>(Schoenoplectus lacustris).</i> <b>3</b> <i><abbr>sm</abbr></i> (<abbr>Bot</abbr>; <abbr>reg</abbr>) Pipirig <i>(Scirpus sylvaticus).</i> <b>4</b> <i><abbr>sm</abbr></i> (<abbr>Bot</abbr>; <abbr>reg</abbr>) Pipirig <i>(Holoschoenus vulgaris).</i> <b>5</b> <i><abbr>sm</abbr></i> (<abbr>Bot</abbr>; <abbr>reg</abbr>) Pipiriguț <i>(Heleocharis palustris).</i> <b>6</b> <i><abbr>sm</abbr></i> (<abbr>Bot</abbr>; <abbr>reg</abbr>) Rugină <i>(Iuncus effusus, conglomeratus, inflexus).</i> <b>7</b> <i><abbr>sm</abbr></i> (<abbr>Bot</abbr>; <abbr>reg</abbr>) Rogoz <i>(Carex).</i> <b>8</b> <i><abbr>sf</abbr></i> (<abbr>Bot</abbr>; <abbr>reg</abbr>) Papură <i>(Typha angustifolia).</i> <b>9</b> <i><abbr>sm</abbr></i> (<abbr>Reg</abbr>; <abbr>prc</abbr>) Fructul de papură. <b>10</b> <i><abbr>sm</abbr></i> (<abbr>Olt</abbr>; <abbr>îc</abbr>) <b>~-cu-flori</b> Crin-de-baltă <i>(Butomus umbellatus).</i> <b>11</b> <i><abbr>sn</abbr></i> (<abbr>Mun</abbr>; <abbr>îf</abbr> <i>țeperig</i>) Fân subțire pe care îl mănâncă numai caii.</p>
</body>
</html>