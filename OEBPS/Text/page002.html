<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>I Panteră</title>
    <link rel="stylesheet" href="../Styles/style.css"/>
</head>
<body>
<hr/>
<h2>I Panteră</h2>
<p class="paragraf1">Spitalul se trezea în zori zguduit de vestea că peste noapte sosise „un caz“ grozav. Unul care orbise, așa, din senin, la un chef, din pricina băuturii otrăvite.</p>
<p>Infirmiere ciufulite părăseau mai devreme cabinele clădite din cearșafuri la capetele saloanelor și purtau zvonuri târșâindu-și târlicii somnoroși pe mozaicul obosit dintre paturi. Bolnavii înfofoliți în pături se întorceau pe o rână unul spre altul: dacă e așa, la ce să mai trăiești? Nici măcar să bei nu mai poți. Cârciumarii te otrăvesc pe banii tăi buni…</p>
<p>Și scuipând cu ciudă așteptau toți amănunte.</p>
<p>Totuși, întâmplarea avea și o întorsătură mulțumitoare. Panteră, cazul cel mai interesant de până atunci, regele bolnavilor și fala spitalului întreg, care monopoliza de ani toate îngrijirile și tot răsfățul, protejatul doctorilor și al surorilor, Panteră era dintr-odată, peste noapte, detronat. Altul îi lua locul, cu o boală nouă și mult mai rară, orbenia din rachiu. Asta îi răcorea și îi răzbuna pe toți.</p>
<p>Panteră ajunsese nesuferit. Îngâmfat și trufit, el își făcea o glorie din boala lui și disprețuia pe toți ceilalți camarazi, ca pe niște inferiori cu care nu sta de vorbă. „Cazul" lui era o culme și el se socotea celebru…</p>
<p>Și pe bună dreptate: cu pielea trupului pestrițată peste tot de pete mari și mici, cafenii-negricioase ori galbene, el era o minune.</p>
<p>Începând de la frunte și obraji, apoi pe piept, gât și spate, trecând pe pântece, șale și buci, peste pulpe până jos la glezne, omul era numai o bălțătură<sup><a id="ancora2_1" href="page002.html#nota2_1">1</a></sup> sălbatecă, ceea ce, când rămânea gol, îi da înfățișarea fiarei de la care luase și purta cu mândrie numele.</p>
<p>De hatârul boalei acesteia el avea oricând intrare slobodă în clinici și porțile spitalului i se deschideau largi de cum se ivea.</p>
<p>Sosea slab și uscat ca o mortăciune, un fel de mumie tărcată abia târându-și pielea bălțată întinsă pe oase ca pe niște bețe, și intra numaidecât în tratament. Sta până ce se împiciorogea. Apoi pleca, urmărit de interesul medicilor care-l pofteau să se întoarcă. Nu-i făceau mare lucru. Îi altoiau în carne niște ghinduri scoase de lavițe. Dar sâmburii ăștia tainici, ajutați și de alte leacuri, adaose cu mâncare bună, îl înviorau pentru câteva luni. Adică îl împuterniceau să colinde vara bâlciurile, unde, în pielea goală, legat la gât cu lanț la intrarea comediilor, făcea pe omul-panteră rânjind dinții la țăranii holbați și la femeile spăimântate care își scuipau în sân.</p>
<p>Iarna se întorcea iarăși fleșcăit la baza lui, spitalul: se istovise puterea altoiului. Doctorii îi dădeau din nou damf și îl țineau toată iarna să se fălească cu el. Îl cărau cu automobilul pe la ședințele lor medicale, îl arătau doctorilor streini, îi publicau povestea cu poza lui prin gazete, din care unele treceau hotarul.</p>
<p>El, hrănit, dezmierdat, huzurea singur într-o rezervă, ca un pașă, se-ntrema și se-ngrășa și din nou nu-i mai ajungea nimeni cu prăjina la nas. Nu mai sfârșea cu mofturile. Tot timpul o ținea în bâzdâcuri și toane. Nazuri la mâncare, reclamații că nu e bine îngrijit de infirmiere, obrăznicii și scandaluri cu ceilalți bolnavi, sclifoseli și gudureli ca să capete bacșișuri… Și nimeni n-avea ce-i face. Era poruncă să nu se atingă cineva de el. Care-și punea mintea cu faimosul Panteră era pierdut. Zbura numaidecât afară, oricine ar fi fost. Panteră era tabu.</p>
<p>Dar acum i se înfundase. Se sfârșea cu el. Infirmiera de noapte destăinuise că medicul de gardă și pe urmă toți doctorii, uimiți, spuseseră că orbul este „cel mai interesant caz“ întâlnit până atunci. Mult mai interesant ca Panteră, care se răsuflase, orbul trebuia oprit cu orice chip, studiat îndelung și pe toate fețele, prilej de observații, memorii prin reviste și grozav subiect de teză pentru doctorat.</p>
<p>Presupunerile se împliniră aidoma. Zilele și săptămânile următoare, lumea nu s-a ocupat decât de noul sosit, instalat singur în rezerva lui Panteră, mutat în salon cu ceilalți bolnavi la un loc, părăsit și uitat ca un ciuruc. Doctori, profesori, interni, externi, surori, autorități, prefect de poliție, procuror, judecători, gazetari, fotografi se perindau din ceas în ceas numai la patul orbului. Toți îl cercetau, îl întrebau, luau note, scriau. Infirmiera care îngrijise de Panteră trecea acum pe lângă omul-fiară fără să se sinchisească. Ba încă îl lovea dinadins cu cotul.</p>
<p>După ce s-a stins vâlva și s-a astâmpărat curiozitatea științifică, s-au pornit bolnavii din celelalte săli și pavilioane în pelerinaj la colegul lor orb. Opriți până atunci să nu-l tulbure, se strecurau, pe rând, când nu era supraveghere, și-l priveau doar din ușă. Un voinic năstrușnic, lungit cu fața în sus, dormea sau se prefăcea. Nu-l încăpuse nici patul, nici rufăria spitalului. Nu intra în măsura oficială. Izmenele îi veneau doar până la genunchi. De acolo în jos picioarele îi zbucneau goale printre vergelele patului povârnit, cu tălpile amenințând spre tavan. Peste pieptul atletic cămașa plesnită se umfla zadarnic să i-l acopere. Iar brațele căzute în lături își atârnau buturii cărnoși ieșiți din mânecile scurte până la coate și se rezemau cu palmele în pardoseala rece.</p>
<p>Chipul îi era învelit cu o basma, coborâtă peste ochii bandajați. Dar dedesubt se deslușea masivul gogonat al capului, pe grumazul puternic, numai coarde și mușchi.</p>
<p>Fusese până atunci într-o necurmată frământare. Dărâmase sub el trei paturi obișnuite. Nu-l potoliseră decât cu doctorii amorțitoare. Când se trezea, își smulgea legăturile de pe pleoape, cerea rachiu, se smucea să plece, răcnea să vie Stavarache cârciumarul. Apoi, spăimântat de întunericul nebiruit, bâjbâia neștiind încotro să apuce, se împiedeca și cădea jos spumegând. Îl lăsau acolo până adormea. Atunci patru infirmieri îl urcau la loc în pat. Bolnavii îl priveau cu frică. Femeile de serviciu, dimpotrivă, nu mai puteau după el. Își făceau necontenit prilej să intre, ba cu treabă, ba de milă, și întârziau privindu-l. Îl găseau frumos, cu chipul bărbătesc tăiat prelung, cu nasul drept, puternic și bărbia cărnoasă, ușor adusă. Sub sprâncenele bogate, ochii nu erau astupați, căutau mari și tragici lumina.</p>
<p>Nu se știa ce fel de om fusese mai înainte, dar acum era o sălbăticiune. Nu suferea pe nimeni lângă el. Refuza orice alinare și ajutor. Medicii, surorile se căzneau zadarnic să-l îmblânzească. Se spăimânta numai de bezna în care intrase. Se liniștea puțin când îi făgăduiau să-i dea înapoi vederile. Atunci căsca ochii, îi strângea, îi freca nebunește cu pumnii și se zgâia apoi cât putea, doar o zări. Și aștepta. Așa se mai puteau apropia de el. Dar repede, deznădăjduit, iar îl apucau năvârliile, izbea medicamentele, alunga medicii, pleca orbiș, se pocnea de pereți și se prăvălea, furios pe întunericul cu care nu se putea deprinde.</p>
<p>Panteră asculta tot mai bosumflat despre isprăvile rivalului și nu spunea nimic. Dar toată tăcerea și supărarea lui erau un protest împotriva noului bolnav și a celor ce-i uneltiseră răsturnarea. Aștepta să-i iasă dreptatea, ca untdelemnul, deasupra. Înjura numai printre dinți și nu catadicsea să meargă cu ceilalți să caște gura la orb și să-i audă sudalmele.</p>
<p>Dar curiozitatea l-a biruit și până la urmă s-a înduplecat. Însă singur și pe furiș. Era după-amiază, când spitalul se odihnește… A intrat… Orbul l-a simțit de la ușă și și-a încordat auzul, ridicând ușor capul. Lui Panteră i s-a tăiat răsuflarea. Văzuse destui orbi, trăia doar printre cerșetori. Dar adâncimea durerii, arzimea nedumeririi, spăimântătorul tragic din chipul încordat, toată înfățișarea lui, voinicia-i atât de nedrept ciuntită l-au cutremurat. Și îndată un alt gând, ca un fulger, a luat locul uimirii: ăsta va fi cel mai grozav milog din câți străbat bâlciurile și împodobesc cu durerile lor pridvoarele bisericilor. Se pricepea el! O mină de aur. Trebuie pus numaidecât mâna pe el; gândul, repede închegat în plan, îl învioră mai mult decât orice altoi de ghinduri. De nu i-ar lua alții înainte. Dar avea să vegheze.</p>
<p>Făcu un pas. Orbul, proptit acum într-un cot, răcni atât de aspru:</p>
<p>— Ce vrei ? și se încruntă atât de cumplit că Panteră încremeni.</p>
<p>Cu zănatecul ăsta se cerea plan subțire. Și se trase nesimțit înapoi.</p>
<p>A doua zi, se furișă iar, nevăzut de nimeni. Orbul îl întâmpină tot mânios.</p>
<p>— Ce vrei ?</p>
<p>— Să te ajut, răspunse mieros tărcatul, numai zâmbet, ca și când nebunul l-ar fi putut vedea.</p>
<p>— Dar cine ești tu?</p>
<p>— Un prieten, se miorlăi și mai dulce slăbănogul.</p>
<p>— Eu n-am prieteni, i-o întoarse orbul. Fugi de-aici.</p>
<p>Și ridică amenințător brațul. Dar Panteră nu se clinti.</p>
<p>— Ți-am adus leacul, strigă el cu semeție.</p>
<p>— Ce leac ? se răsti bolnavul.</p>
<p>— Leacul tuturor boalelor, vesti Panteră și păși sigur.</p>
<p>Orbul se înmuiase.</p>
<p>— Leac ? Ca să văz ?</p>
<p>— Nu mai întreba. Întinde mâna, miroase și gustă, îl îndemnă Panteră, dar tot de departe.</p>
<p>Orbul se ridicase și sta neliniștit.</p>
<p>— Dă-l încoa. Și întinse palma.</p>
<p>Panteră îi puse acolo un clondir, pe care degetele bolnavului se încleștară instinctiv.</p>
<p>— Ce-i aici?</p>
<p>— Vezi și tu, râse Panteră cu viclenie. Adică miroase, se îndreptă tot el, că nu mai vezi.</p>
<p>Dar pătimașul nu mai ocoli sticla pe la nas. O duse drept la gură și trase fără să se oprească, dintr-odată, pe nerăsuflate, mai bine de un sfert.</p>
<p>— Ho, stai, strigă Panteră.</p>
<p>Și îndrăzni să-l apuce de braț. Dar uriașul, sculat în capul oaselor, se smuci și cu o mișcare de nimic îl zvârli pe slăbănog cât colo.</p>
<p>— Dacă-i pe așa, nu mai viu și nu-ți mai aduc nimic, amenință el furios.</p>
<p>Orbul, ascultător, se opri, desprinse sticla din gâtlej:</p>
<p>— Ba să-mi mai aduci - și răsuflă adânc. Mă, urmă el, ăsta-i basamac<sup><a id="ancora2_2" href="page002.html#nota2_2">2</a></sup>, nu glumă. De unde dracu îl ai ?</p>
<p>— L-am făcut eu anume pentru tine, cu spirt curat de aici din spital.</p>
<p>— Acuma mă simt și eu om, făcu ușurat orbul.</p>
<p>— Așa e că arde ? se lăudă slăbănogul. Are pe puțin patruzeci de grade. Îl vrei mai dulce ?</p>
<p>— Nu, mai tare.</p>
<p>O seninătate, o liniște neașteptată se întinse pe chipul până atunci crispat al orbului. Destinderea îi cuprinse repede tot trupul, ca să treacă apoi în suflet. Sta acum molcomit, îmbunat, gata de vorbă și prieteșug.</p>
<p>— Lasă-mă să mai beau, se rugă el.</p>
<p>— Nu se poate, îl certă Panteră. Te îmbeți și mă prinde supraveghetoarea. Ce te faci dacă mă dă afară?</p>
<p>— Păi, a mai rămas în sticlă, și orbul clătina cu jind clondirul.</p>
<p>— Bei la noapte.</p>
<p>— Bine, se-nvoi. Dar îmi mai aduci?</p>
<p>— În fiecare zi. Sunt doar prietenul tău.</p>
<p>— De unde mă cunoști ?</p>
<p>— De la Brăila. Suntem amândoi din același județ. Am lucrat împreună. Și Panteră scorni câteva minciuni.</p>
<p>— Bine, frate. Și bolnavul se bucură ca un copil. Da’ tutun îmi aduci ?</p>
<p>— Ți-aduc și tutun. Numa să nu fumezi decât tot noaptea, când bei rachiu. Până dimineața mirosul se risipește.</p>
<p>— Vii și tu să-mi ții de urât? se rugă orbul.</p>
<p>— Viu, făgădui fiara. Mi-aduc pătura și mă-ntinz jos lângă tine.</p>
<p>— Rău e-n spital, începu bolnavul să se jeluiască. Nu-mi fac nimic. Mă țin degeaba. Numa’ îmi zgâiesc ochii și se uită în ei. Aș fugi, să pot.</p>
<p>— Lasă că te scot eu. Și lui Panteră îi sări inima de bucurie.</p>
<p>— Da unde să mă aciuiez, întrebă deznădăjduit uriașul, că n-am pe nimeni?</p>
<p>— N-avea nicio grijă. Te iau eu la mine, spuse cu ifos tărcatul.</p>
<p>— Păi, ai tu unde și cu ce să mă ții ?</p>
<p>— Berechet. Numa să mă asculți.</p>
<p>— Te ascult. Da’ să mă duci la Dervent!</p>
<p>— Te duc. Ce-i ăla Dervent?</p>
<p>— Un schit. Lasă că-ți spui pe urmă, când om fugi…</p>
<p>Și orbul, înduplecat, supus ca un miel, se dete întreg în mâinile ispititorului, care ca dintr-un caier încâlcit toarse toată povestea omului.</p>
<p>Orbul își mărturisi numele, Zahei, ceea ce nu vrusese să spuie la nimeni. Panteră, grijuliu, îl cercetă mai întâi dacă are rude, care să-l scoată din spital și să-l ție la ele. Se liniști. Zahei n-avea neamuri, n-avea amantă, n-avea pe nimeni. Și câteva nopți în șir orbul se spovedi cu o limbuție care îl uimea pe noul prieten.</p>
<p>Fecior de pescar, rămăsese de mic fără părinți și crescuse muncind prin cherhanalele bălților Dunării.</p>
<p>— Mă, peștele te hrănește și te crește mare mai abitir decât orice alte bucate, lăuda el cu jind viața-i de odinioară, trecută între ape și ostroave. Mă vezi ? Eu nu mâneam decât somn și morun. Nu de ăia micii, prinși în năvoade. Mi-i alegeam eu singur și mă luptam cu ei în cârlige. Îi loveam la mir cu drugul și-i trăgeam la mal cu cangea. Tii! Ce dor mi-e de-o ciorbă de pește cu ardei. Da’ ăștia n-au p-aici.</p>
<p>— Lasă că mănânci la mine, se lăuda Panteră.</p>
<p>— Cu mămăligă pripită?</p>
<p>— Să-ți lingi deștele, îl ațâța prietenul.</p>
<p>— Mă, da’ să nu fie scuipici, se-ngrijora Zahei.</p>
<p>— Da de unde. Bucăți ca pe picior. Și Panteră își mângâie oasele lui sfrijite.</p>
<p>— Știi tu, urmă orbul prins de nostalgie, că uneori, când spintecam câte un somn căzut din proaspăt, găseam o mână, un picior?…</p>
<p>— De om? se mira slăbănogul.</p>
<p>— De om, da de ce altceva? Odată, la ghecet, am dat, în burta unuia mare cât un vițel, peste un copil întreg.</p>
<p>— Viu? se minuna Panteră.</p>
<p>— Aș, viu! începuse să putrezească acolo în bărdanul lighioanei. Îl răpise de la scăldat. Că ăștia înghit tot, încheia cu mândrie orbul.</p>
<p>Panteră căsca gura la el și-l îndemna necontenit să povestească în fumul ardeiat de tutun și mirosul îmbătător de basamac.</p>
<p>— Și de ce ai părăsit bălțile și te-ai făcut salahor? îl iscodi Panteră.</p>
<p>Zahei istorisi îndelung cum, după ce smintise în bătaie la o refenea<sup><a id="ancora2_3" href="page002.html#nota2_3">3</a></sup> un sat întreg, trebuise să fugă la Brăila. Se țineau haită toți după el, zi-noapte, pândindu-l să-l împuște. Altfel nu-l puteau birui.</p>
<p>— De câți ani ești? îl întrebă prietenul, privindu-i cu pizmă statura uriașă.</p>
<p>— Nu știu, nu i-am numărat, răspunse senin Zahei.</p>
<p>— Când ai făcut armata? Că-ți aflu eu socoteala.</p>
<p>— Păi, eu n-am tras sorții. Am fugit de recrutări și m-am tot ascuns prin ostroave. Mă cercetau uneori jandarmii. Le făceam cinste și mă lăsau în pace. Da tu de câți ani crezi că sunt ? întrebă el copilărește pe tovarăș.</p>
<p>Ăsta îl prubului<sup><a id="ancora2_4" href="page002.html#nota2_4">4</a></sup> din ochi.</p>
<p>— N-ai mai mult ca douăzeci și cinci. Poate și mai puțin.</p>
<p>— Știu eu? încuviință orbul pe gânduri. Eu nu mi-am ținut nicio socoteală de viața mea.</p>
<p>Când a ajuns cu povestea la orbire, zănatecul a avut din nou o izbucnire de furie cu zguduiri și încleștări ca de ducă-se pe pustii și-l înhăță pe Panteră care crezu că i-a sosit sfârșitul.</p>
<p>— Mă, să mă duci întâi și-ntâi la Stavarache, auzi tu, răcni el zgâlțâind pe Panteră. Vreau să-i sucesc gâtul, pe urmă să dărâm cu mâinile astea cârciuma peste el și să-i dau foc.</p>
<p>— Te duc, cum să nu te duc, Zahei, gâfâia din toată plăpânzenia lui slăbănogul. Da ce ai cu mine ?</p>
<p>— Mă, să știi că nu glumesc. Te juri ? Și orbul bolovăni ochii lui bezmetici.</p>
<p>— Mă jur. Ce-aș avea să nu te duc ? Dar dă-mi drumul, se ruga sugrumat Panteră.</p>
<p>— Că, să știi, dacă mă minți, te omor pe tine…</p>
<p>— Dar ziceai că-ntâi să te duc la Dervent, cerca să-l abată de la gândul omorului prietenul, care-și găsise beleaua. Și-l iscodi iar: Ce e ăla?</p>
<p>Derventul e un schit pe malul bulgăresc al Dunării, cam în dreptul Călărașilor.</p>
<p>— Trecem Dunărea la Silistra, făcea orbul planul, o luăm la stânga pe mal, știu eu potecile, ne strecurăm printre majă<sup><a id="ancora2_5" href="page002.html#nota2_5">5</a></sup> și lozii<sup><a id="ancora2_6" href="page002.html#nota2_6">6</a></sup> și ajungem tocmai bine pe-nserat. Dormim acolo lângă cruce, ne citesc popii și capăt vederile.</p>
<p>Zahei fusese acolo în copilărie cu un pescar bolnav și văzuse minunea: omul gata să moară, osândit de doctori, părăsit de babe, alungat din spitale, zvârlit de neamuri, se tămăduise veghind o noapte în rugăciuni la piciorul unei cruci de piatră.</p>
<p>— Și ce are în ea crucea? întrebă interesat Panteră. Cum e? Este mare ?</p>
<p>— E mai măruntă ca un stat de om, povestea orbul. La început, demult, a fost numa un sâmbure de piatră în pământ. După ce au descoperit-o oamenii, a început să crească. Pe fiecare an se înalță și se îngroașă…</p>
<p>— Păi, ar fi ajuns până la cer, mârâi Panteră.</p>
<p>— Nu fi prost! Că nu crește decât o picătură. Mai puțin ca grosimea unui fir de păr într-un an.</p>
<p>— Și de ce crește? făcea cu neîncredere tărcatul.</p>
<p>— De lacrămile bolnavilor, spunea cu toată încredințarea orbul. Am văzut și eu atunci puterile ei. Pâlpâia toată de lumânări aprinse lipite în toate părțile pe ea. Acolo te faci și tu sănătos, încheie Zahei. De aia să mă duci.</p>
<p>Acum interesul îl lega mai mult decât frățește de Panteră, pe care-l ceru de la medici tovarăș de cameră. Rămăsese tot rebel și sălbatec pentru ceilalți. Dar pe slăbănog îl asculta cu sfințenie. Orbul își găsise îl el sprijin și alinare, spre marea uimire a tuturor. Nimeni nu cunoștea meșteșugul cu care îl îmblânzise Panteră, care acum își da iar ifose; spunea că se găsise rudă cu orbul, care nu dezmințea scornitura. Acum doctorii și surorile se rugau de Panteră ca să-l domolească pe Zahei să se supuie cercetărilor și să se lase îngrijit. Și omul-fiară începu iar să tragă foloase de pe urma acestui amestec în treburile spitalului.</p>
<h3 id="sigil_toc_id_1">*</h3>
<p>Trecură încet sărbătorile mari ale iernii. Panteră se gândea mereu cu părere de rău la câștigul pierdut. Orbul ar fi agonisit bani, nu jucărie, așezat cu meșteșug în tinda unei biserici boierești. Dar nu era chip să-l scoată din ghearele doctorilor care învățau pe el ceea ce nu știuseră până atunci. Și apoi era prea devreme pentru altoaiele lui care se mai cereau primenite, și boala asta cu bălțătura<sup><a id="ancora2_7" href="page002.html#nota2_7">7</a></sup> nu suferea frigul. Panteră trebuia s-o cocoloșească la căldura spitalului.</p>
<p>Dar, într-o zi, îi sări inima de spaimă. Se încrucișase pe sălile spitalului cu Jachetă, vechi staroste<sup><a id="ancora2_8" href="page002.html#nota2_8">8</a></sup> de cerșetori și mare exploatator al milogilor. Erau vreo trei-patru de-ăștia, care se ațineau la porțile spitalelor, să culeagă infirmi, ciungi, ologi, orbi, schilozi fără căpătâi, pe care să-i înroleze în sotniile<sup><a id="ancora2_9" href="page002.html#nota2_9">9</a></sup> lor de cerșetori. Ei își făceau o concurență strașnică. Unii mergeau până acolo să împartă pe jumătate cu milogul câștigul adus.</p>
<p>Jachetă, fără nicio bănuială, destăinui lui Panteră, pe care-l știa de altă meserie, planul său. Aflase din gazete vâlva făcută de orbirea lui Zahei, dăduse târcoale clinicii și se interesase la medici dându-se rudă cu orbul. Se părea că nu se mai poate face nimic pentru tămăduirea lui și urma, la o mică stăruință, să i se dea drumul din spital.</p>
<p>— Vrei să-l iei chiar acum? și Panteră se prefăcu nepăsător.</p>
<p>— Nu.</p>
<p>Jachetă pipăia numai terenul. Cerca să cumpere infirmierele care să vegheze să nu intre alți concurenți pe fir și mai ales să înduplece pe orb să meargă cu el. Dacă se poate chiar să-l angajeze mai dinainte.</p>
<p>Petele de pe obrajii lui Panteră se înnegriră și mai rău, dar își ținu firea. „Uite, domnule, cum se găsesc să-ți fure afacerea de sub nas“, gândi el. Se prefăcu însă că nu știe nimic despre orb. Dar bine că i-a spus lui. De acum are să se intereseze. Să lase pe el, are să i-l dea în palmă. Ar fi cuminte să nu stăruie acum și mai ales să nu amestece personalul spitalului în treburile lui, că are să-l vânză.</p>
<p>— Mi-e frică să nu-mi ia înainte alde Vlădica, ori Epitropu, se mărturisi Jachetă înșirându-și concurența.</p>
<p>— N-ai nicio grijă, îl asigură bălțatul. Vorbește cu portarul să nu-i primească. Pentru asta dă-i un bacșiș bun, că e de-al nostru.</p>
<p>Și îl ținu pe geambaș de vorbă până trecu ceasul de primire la bolnavi. Apoi îl petrecu cu făgăduiala că joia viitoare găsește pe orb gata să-l urmeze. Și nu mai avu răbdare, alergă la Zahei și începu să-l răzvrătească.</p>
<p>— Nu te las să mai stai aici, începu el aprins. Doftorii ăștia sunt niște câini.</p>
<p>Orbul asculta încruntat.</p>
<p>— Chiar în noaptea asta trebuie să fugi, urmă Panteră furios.</p>
<p>— Să fugim, că fără tine nu plec, încuviință orbul. Mi s-a urât și mie.</p>
<p>— Nu de asta, țipă indignat tovarășul.</p>
<p>— Dar de ce?</p>
<p>— Vor să-ți scoată ochii, zvârli vorba grea Panteră.</p>
<p>— Să-mi scoată ochii ? Da’ ce, eu mai am ochi ?</p>
<p>— Ai, și încă buni, îl linguși prietenul. Ai să-i deschizi curând mari, când om ajunge la Dervent.</p>
<p>Orbul rămăsese pe gânduri, stârnit.</p>
<p>— Și de ce să mi-i scoată? întrebă el liniștit.</p>
<p>— Cică să facă o încercare de-a lor pe tine, încercă să-l tulbure Panteră.</p>
<p>— Să facă, numai să iasă bine.</p>
<p>— Cum o să iasă, se indignă slăbănogul, dacă vor să ți-i schimbe pe ai tăi cu niște ochi de bou?</p>
<p>Orbul se încruntă. Nu pricepea.</p>
<p>— Îți scot ochii tăi buni-sănătoși și-ți lipesc alții de vită. Înțelegi? Cum au să se prinză? Au să se scurgă, să se topească la fel ca altoaiele mele. După ce ești orb, mai umbli o bucată de vreme și de râsul lumii, cu perechea de ochi cât pumnul. Te pomenești că-ți cresc și coarne. Să nu te lași, mă Zahei.</p>
<p>— Nu mă las, se-nvoi ascultător acesta.</p>
<p>— Mai ales că vor să înceapă numai cu unul.</p>
<p>— Cum cu unul ?</p>
<p>— Să-ți puie la încercare numai un ochi strein. Ai fi ceacâr, c-un ochi de-un fel și cu celălalt de alt fel. Mai mare batjocura… Păcat de tine. Tu singur tragi nădejde cu timpul, cu slujbe și rugăciuni, să-ți capeți la loc vederea. Până la Dervent mai încercăm.</p>
<p>Zahei asculta.</p>
<p>— Eu te sfătuiesc să fugi chiar în noaptea asta.</p>
<p>— Fug dacă mergi și tu cu mine.</p>
<p>— N-am ce face, se jertfi Panteră. Cu toate că nu sunt vindecat bine și aș mai avea de stat, nu pot să te las. M-am legat, merg cu tine.</p>
<p>— Dar haine, bani ? întrebă orbul.</p>
<p>— Eu am grijă de toate.</p>
<p>Dimineața infirmiera găsi paturile orbului și al lui Panteră neatinse și ei nicăieri.</p>

<br/><br/>
<p><a id="nota2_1" href="page002.html#ancora2_1">1</a> <b><i>bălțăt<span>u</span>ră</i></b> <i><abbr>sf</abbr></i> [<abbr>At:</abbr> DAMÉ, T. / <abbr>Pl:</abbr> <i>~ri</i> / <abbr>E:</abbr> <b><i>bălțat</i></b> + <i>-ură</i>] <b>1</b> Pată de altă culoare la animalele bălțate (<b>2</b>). <b>2</b> (Rar) Amestecătură fără pricepere și fără artă de diverse culori care nu se armonizează. <b>3-4</b> Obiect colorat (țipător sau) cu culori multe și neasortate. <b>5</b> (<abbr>Prt</abbr>) Pată (pe haină) care bate la ochi. <b>6</b> (<abbr>Îvr</abbr>) Un fel de pete albe pe piele. <b>7</b> (<abbr>Bot</abbr>; <abbr>reg</abbr>) Unguraș (<i>Marrubium vulgare</i>).</p>
<p><a id="nota2_2" href="page002.html#ancora2_2">2</a> <b>BASAMÁC,</b> (<b>2</b>) <i>basamace,</i> <abbr>s. n.</abbr> <b>1.</b> Rachiu (colorat) de calitate inferioară. <b>2.</b> Sort de basamac (<b>1</b>). – Cf <abbr>tc.</abbr>, <abbr>sb.</abbr> <span>basamak</span> „grad”.</p>
<p><a id="nota2_3" href="page002.html#ancora2_3">3</a> <b><i>refene<span>a</span></i></b> <i><abbr>sf</abbr></i> [<abbr>At:</abbr> (<abbr>a.</abbr> 1652), <abbr>ap.</abbr> TDRG / <abbr>V:</abbr> <b><i>rafin-, răf~, ~lă, ~el</i></b> <i><abbr>sn</abbr></i> / <abbr>Pl:</abbr> <i>~<span>e</span>le</i> / <abbr>E:</abbr> <abbr>tc</abbr> <b><i>refene</i></b>] <b>1</b> (<abbr>înv</abbr>) Sumă de bani reprezentând contribuția cuiva la o cheltuială făcută în comun (la o petrecere, la o consumație <abbr>etc.</abbr>). <b>2</b> (<abbr>Reg</abbr>; <abbr>îe</abbr>) <b>A lua</b> (pe cineva) <b>la ~</b> A cere (cuiva) socoteală despre ceva, a lua (pe cineva) la rost. <b>3</b> Sumă datorată de cineva. <b>4</b> (Pop) Petrecere. <b>5</b> (<abbr>Pex</abbr>) Cârciumă. <b>6</b> (<abbr>Buc</abbr>) Petrecere cu mâncare, băutură și dans, care se face în seara de lăsatul secului. <b>7</b> (<abbr>Reg</abbr>) Batjocură (<b>2</b>). <b>8</b> (<abbr>Reg</abbr>; <abbr>îe</abbr>) <b>A trage</b> (cuiva) <b>o ~</b> A lua în râs. <b>9</b> (<abbr>Reg</abbr>; <abbr>îf</abbr> <i>refenel;</i> <abbr>udp</abbr> „de”) Cantitate mică.</p>
<p><a id="nota2_4" href="page002.html#ancora2_4">4</a> <b>PROBĂLUÍ,</b> <i>probăluiesc,</i> <abbr>vb.</abbr> IV. <abbr>Tranz.</abbr> (<abbr>Înv.</abbr> și <abbr>reg.</abbr>) <b>1.</b> A încerca, a căuta să facă, să realizeze ceva; a face tentative. <b>2.</b> A supune ceva sau pe cineva la o probă, la o încercare pentru a vedea dacă este corespunzător anumitor cerințe, unui anumit scop etc.; a încerca, a verifica, a experimenta, a proba (<b>1</b>). <b>3.</b> A dovedi, a adeveri, a confirma, a proba (<b>2</b>). <b>4.</b> A chibzui, a socoti; a presupune. [<abbr>Var.</abbr>: <b>prubuluí</b> <abbr>vb.</abbr> IV] – Din <abbr>magh.</abbr> <b>próbálni.</b></p>
<p><a id="nota2_5" href="page002.html#ancora2_5">5</a> <b><i>m<span>a</span>jă</i></b><i> <abbr>sf</abbr></i> [<abbr>At:</abbr> PALIA (1581), <abbr>ap.</abbr> DHLR II, 540 / <abbr>V:</abbr> <b><i>m<span>a</span>rjă</i></b> / <abbr>Pl</abbr>: <i>m<span>ă</span>ji,</i> (rar) <i>~je</i> / <abbr>E:</abbr> <abbr>mg</abbr> <b><i>mázsa</i></b>] <b>1</b> (<abbr>Reg</abbr>) Veche unitate de măsură variind, după epoci și regiuni, între 50 kg și 100 ocale <abbr>Vz</abbr> <i>chintal</i> <b>2</b> (<abbr>Reg</abbr>) Măsură de capacitate pentru lapte. <b>3</b> (<abbr>Reg</abbr>) Legătură de foi de tablă care cântărește o majă (<b>1</b>). <b>4</b> (<abbr>Trs</abbr>; Ban) Cântar decimal. <b>5</b> Năvod. <b>6</b> (<abbr>Reg</abbr>; <abbr>îs</abbr>) <i>~a tifonului</i> Parte concavă a năvodului celui mare.</p>
<p><a id="nota2_6" href="page002.html#ancora2_6">6</a> <b>LÓZIE,</b> <i>lozii,</i> <abbr>s. f.</abbr> Salcie sau răchită, din ale cărei ramuri se fac împletituri. <i>Din lunca de lozii veni strigătul singuratic al cucului.</i> SADOVEANU, O. VII 370. <i>Pe șesul din față, o coamă lungă de lozii și de papură.</i> VLAHUȚĂ, O. A. III 147.</p>
<p><a id="nota2_7" href="page002.html#ancora2_7">7</a> <b><i>bălțăt<span>u</span>ră</i></b> <i><abbr>sf</abbr></i> [<abbr>At:</abbr> DAMÉ, T. / <abbr>Pl:</abbr> <i>~ri</i> / <abbr>E:</abbr> <b><i>bălțat</i></b> + <i>-ură</i>] <b>1</b> Pată de altă culoare la animalele bălțate (<b>2</b>). <b>2</b> (Rar) Amestecătură fără pricepere și fără artă de diverse culori care nu se armonizează. <b>3-4</b> Obiect colorat (țipător sau) cu culori multe și neasortate. <b>5</b> (<abbr>Prt</abbr>) Pată (pe haină) care bate la ochi. <b>6</b> (<abbr>Îvr</abbr>) Un fel de pete albe pe piele. <b>7</b> (<abbr>Bot</abbr>; <abbr>reg</abbr>) Unguraș (<i>Marrubium vulgare</i>).</p>
<p><a id="nota2_8" href="page002.html#ancora2_8">8</a> <b><i>st<span>a</span>roste</i></b> <i><abbr>sm</abbr></i> [<abbr>At:</abbr> URECHE, LET. I, 202/15 / <abbr>V:</abbr> (<abbr>reg</abbr>) <b><i>~riște, ~oște, t<span>a</span>~</i></b> / Art și: (<abbr>îvp</abbr>) <i>~a</i> / <abbr>Pl</abbr>: <i>~ti,</i> (<abbr>îvp</abbr>) <i>~oști</i> / <abbr>G-D</abbr>: și: <i>~i</i> / <abbr>E:</abbr> <abbr>pn</abbr> <b><i>starosta,</i></b> <abbr>ucr</abbr> <b>староста</b>] <b>1</b> (În evul mediu, mai ales în <abbr>Mol</abbr>) Bărbat care conducea un ținut, o cetate sau un oraș (fortificat) <abbr>etc.</abbr>, cu atribuții militare, administrative și judecătorești <abbr>Si:</abbr> <i>ispravnic, pârcălab.</i> <b>2</b> Șeful unei agenții consulare. <b>3</b> (În orânduirea feudală mai ales din Țara Românească) Conducător al unei bresle, al unei corporații ( de meșteșugari, de negustori <abbr>etc.</abbr>) <abbr>Si:</abbr> (<abbr>înv</abbr>) <i>proestos, protomeșter.</i> <b>4</b> (<abbr>Pex</abbr>) Șef al unei comunități, al unei cete <abbr>etc.</abbr> <b>5</b> (<abbr>Îrg</abbr>) Stareț (<b>2</b>). <b>6</b> (<abbr>Mol</abbr>; <abbr>Trs</abbr>) Pețitor. <b>7</b> (<abbr>Pex</abbr>) Persoană care conduce ceremonia unei nunți sau care îndeplinește un anumit rol în această ceremonie (cheamă oamenii la nuntă sau însoțește mireasa ori strigă darurile <abbr>etc.</abbr>) <abbr>Si:</abbr> (<abbr>reg</abbr>) <i>colacasiu, tarisfat, vornic.</i> <b>8</b> (<abbr>Reg</abbr>; <abbr>îf</abbr> <i>taroste</i>) Tovarăș.</p>
<p><a id="nota2_9" href="page002.html#ancora2_9">9</a> <b><i>sotn<span>i</span>e</i></b> <i><abbr>sf</abbr></i> [<abbr>At:</abbr> BARCIANU / <abbr>Pl</abbr>: <i>~<span>i</span>i</i> / <abbr>E:</abbr> <abbr>rs</abbr> <b>сотня</b>] Veche unitate de cavalerie căzăcească alcătuită din o sută de soldați.</p>
</body>
</html>