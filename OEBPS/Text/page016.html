<?xml version="1.0" encoding="utf-8"?>
<!DOCTYPE html>

<html lang="en" xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
    <meta charset="UTF-8"/>
    <meta http-equiv="X-UA-Compatible" content="IE=edge"/>
    <meta name="viewport" content="width=device-width, initial-scale=1.0"/>
    <title>XV Dragoste de orb</title>
    <link rel="stylesheet" href="../Styles/style.css"/>
</head>
<body>
<hr/>
<h2>XV Dragoste de orb</h2>
<p class="paragraf1">La conac, Suzana nu mai tăcea cu laudele orbului. Caliopi o asculta din ce în ce mai interesată de ciudățenia omului: tânăr, frumos, nu bea, nu fumează, nu se leagă de femei.</p>
<p>— E frumos, zău e frumos, coniță, se jura ea stăpânei, care se prefăcea că n-o crede.</p>
<p>— Ești o proastă. Cum o să fie frumos ? Ai uitat ce matahală nețăsălată s-a înfățișat atunci boierului? Ți-a căzut ție cu tronc.</p>
<p>— Ei, săracul! Atunci era un prins de pe gârlă. Acum să-l vedeți… Are un păr!…</p>
<p>Caliopi strâmba din nas, Suzana ațâțată de împotrivire se străduia să i-l zugrăvească.</p>
<p>— E negru… Și răsucit numai inele… Uite așa îi flutură pe grumaz, ca la haiduci…</p>
<p>— E încâlcit, nebuno, că nu s-o mai fi pieptănat de ani. Am să spui boierului să puie să-l tunză.</p>
<p>— Fugi de-acolo, coniță, ai face cel mai mare păcat, se sperie fata. De l-ați vedea, n-ați mai vorbi așa. Se laie în fiecare dimineață și seară. Are pieptene. Și e, întreg, curat ca floarea. Numa' eu știu cât săpun i-am cărat.</p>
<p>— Săpunul meu din cămară. Am să ți-l trec în socoteală, o amenință în glumă Caliopi. Du-i și o bucată de săpun de ras de-al boierului, să-i mai înmoaie barba țepoasă.</p>
<p>— Da' de unde! îl apăra sluga. Să vedeți ce obraz neted, ce pieliță moale și rumenă are. Îți vine să-l tot săruți.</p>
<p>Și Suzana rămase cu ochii în gol.</p>
<p>— Li-i fi și sărutat, nerușinato.</p>
<p>— Aș, cine-ar îndrăzni. Ți-e mai mult frică de el. Stă numai trist și-ntunecat.</p>
<p>Astfel, boieroaica i-a tras zi de zi, fir cu fir, mărturisirile nevinovate, îndemnând-o, ajutând-o să i-l zugrăvească, să i-l treacă așa cum i se întipărise fierbinte și proaspăt în inimă. Suzana îl privise de atâtea ori și pe îndelete, că îl știa acum pe dinafară. Capul bărbătesc, cu fruntea lată și înaltă aproape de-o șchioapă…</p>
<p>— Era botocănos<sup><a id="ancora1" href="#nota1">1</a></sup> ca un dovleac… De unde îl scoți tu acum cap bărbătesc? Ai uitat ce nas gros și umflat avea?</p>
<p>— Nasul? spunea fata cu ochii închiși și gândul departe. Nasul răsare drept și semeț chiar dintre sprâncene fără nicio adâncitură sub frunte. Gura cu buze arcuite, umbrită de mustața mică, neagră…</p>
<p>— Nu e știrb?</p>
<p>— Vai, coniță. Are niște dinți albi și întregi, mai frumoși ca ăi pe care-i scoate boierul din gură și-i ține noaptea în pahar.</p>
<p>Caliopi râdea.</p>
<p>— De-ar ști stăpân'tu, te-ar zvârli afară…</p>
<p>— Păi, ce să-i fac eu coniță dacă e așa?</p>
<p>Și Caliopi n-o lăsa. O ispitea cu de-amănuntul, bucățică cu bucățică, despre omul întreg.</p>
<p>Află că are obrazul brun, cu ovalul prelung (fata spunea altfel, dar Caliopi tâlcuia în limba adevărată) sprijinit pe lături în fălci puternice, care se încovoiau jos, unindu-se în potcoava cărnoasă a bărbiei…</p>
<p>Caliopi se ferea s-o întrebe despre ochi. Îi era teamă să nu-i strice icoana ce-și făcea. O întorcea iar la părul orbului.</p>
<p>— Să-i duci un pieptene des, o lua ea peste picior.</p>
<p>Suzana, atinsă, îi lăuda atunci mai cu foc curățenia.</p>
<p>— Păi, să vezi, coniță. Cum isprăvește de mâncat, se clătește în gură ca dumneavoastră.</p>
<p>— I-o fi duhnind rău săracul.</p>
<p>— Da de unde. Miroase la fel ca dumneavoastră, fără să se frece cu păsturi din borcane.</p>
<p>Pe urmă a trecut la pieptul lui voinic, de care jinduia să se razeme, la brațele vânjoase.</p>
<p>— Părea cam burtos, o întărâta Caliopi. Și cred că are niște labe…</p>
<p>Suzana tăgădui. Pentru statul lui arătos, peste măsura obișnuită, mijlocul îl are șui<sup><a id="ancora2" href="#nota2">2</a></sup> și pântecele tânăr, iar mâinile și picioarele mici cum nu mai văzuse la nimeni.</p>
<p>— Că ai și văzut tu multă lume, o necăjea cucoana.</p>
<p>— Am văzut și eu măcar toți flăcăii satului. Nu sufere asemănare cu niciunul. Ba nici cu vreun orășean din musafirii conacului.</p>
<p>Și nu numai Suzana. Curtea lui Lagradora, toată, lăuda acum minunea poposită în grădina de zarzavaturi.</p>
<h3 class="sigil_not_in_toc">*</h3>
<p>Caliopi începu să ceară anume trufandale. Nu-i plăcură. Bulgarul se înfățișă personal și o pofti să-și aleagă singură din grădină. După multe ploconeli din partea lui și mofturi din a ei, de față cu Lagradora, consimți să coboare în condurii ei cu tocuri înalte și, însoțită de logofăt și slugi, intră în zarzavagerie.</p>
<p>O interesă mult, ascultă lămuriri despre soiurile rare și delicate. Ceru să se prăsească<sup><a id="ancora3" href="#nota3">3</a></sup> altele care lipseau și se întoarse mulțumită, cu panerele<sup><a id="ancora4" href="#nota4">4</a></sup> pline. La masă, înfățișând salatele învoalte<sup><a id="ancora5" href="#nota5">5</a></sup>, lăudă pe Lagradora care înființase cel dintâi pe acele locuri grădinăritul și se ocupa de el.</p>
<p>— Poți să cobori mai des, o îndemnă el. Îi silești să aibă mai multă grijă de bunătăți pentru casa noastră, nu numai marfa de târg…</p>
<p>— Mi-ar place, mărturisi ea, dar prea mă obosesc.</p>
<p>— Ai nevoie de mișcare, dragosteo… Șederea în casă te îngrașă, o sfătui el, dându-i dezlegare.</p>
<p>Câteva zile în șir, Caliopi se plimbă prin grădină, la ceasuri neașteptate. O dată a privit de departe la masa orbului: controla pe Suzana. Altă dată a scuturat cu rochia ei lungă rouă de pe ierburile cărărilor. Într-o seară a admirat apusul răsfrânt de apele iazului. Cerceta, adică, fără veste, ca o stăpână, pe grădinar și oamenii lui. La masă, da seamă lui Lagradora de cele văzute și-i împărtășea observațiile ei. O însoțea când fetița bucătăresei, când cămărășița<sup><a id="ancora6" href="#nota6">6</a></sup>.</p>
<p>Ca să ajungă fără ocol, trebuia să meargă de-a lungul malului și să treacă pe lângă roată. Acolo încetinea plimbarea. Se scâlciase<sup><a id="ancora7" href="#nota7">7</a></sup> tocul unui condur. Îi schimbă. După sfatul boierului, încălță pantofi largi. Dar acum intrau pietricele în ei. Trebuia să se oprească, să-i scoată sluga și să-i scuture.</p>
<p>Orbul, neștiutor de ceea ce se petrecea în preajma lui, învârtea, gol, roata, ori, și mai gol, se scălda. Caliopi privea. Printre gene, din lături, chiar întoarsă cu spatele, ochii ei pricepuți prinseră tot ce-i trebuia ca să se încredințeze… Omul răspundea tuturor laudelor și în toate privințele: un cap splendid, pe un trup desăvârșit. Un atlet, pe carnea de bronz a căruia lumina, chemată sau alungată de mișcările lui, juca mutându-și necontenit sărutările ca o gură aeriană.</p>
<p>Jinduind să-l deslușească de aproape, ea puse la cale o cercetare oficială, orânduită chiar de Lagradora, la anumite instigații nevinovate ale ei. Găsise pe rochie o insectă spurcată și n-o putuse lua decât din grădină. Mai mare rușinea… Oamenii, precum și toate țoalele în care dorm, trebuiau curățate, deparazitate. Boierul nu se putea ocupa. Logofătul nu se pricepea. O însărcină pe ea: femeile au mai ascuțit simțul curățeniei și se pricep mai bine s-o facă.</p>
<p>O însoțeau logofătul și Costea. După ce ocoli pe la pătulele<sup><a id="ancora8" href="#nota8">8</a></sup> caraulelor<sup><a id="ancora9" href="#nota9">9</a></sup> și la bordeiul bulgarului, veni rândul orbului și se apropiară de roată. Costea se opri.</p>
<p>— E gol, măria ta. Mă duc să-l îmbrac, zise el speriat.</p>
<p>— Nu face nimic, spuse măreață Caliopi, ca și cum asemenea gânganie n-ar fi fost în stare în niciun chip să-i supere vederea.</p>
<p>Și ținu pe bulgar în loc.</p>
<p>Orbul habar n-avea. Ușor proptit pe pârghia în mișcare, încordarea lui n-avea nimic urât, penibil. Dimpotrivă, o săvârșea cu o armonie și o ușurință de mare sport.</p>
<p>Caliopi se opri încruntată. Lemnul în care împingea orbul trebuia îmbrăcat într-o blană sau măcar o piele moale, cum se îmbracă hamul de la pieptul calului.</p>
<p>— Pentru orb, lucrul e prea ușor, da lămuriri grădinarul. Nu are nevoie să opintească pieptul, îi sunt de-ajuns palmele.</p>
<p>— Totuși, stărui stăpâna, chiar și numai palmele. E bine să le sprijine în ceva care să i le apere. Nu vreau să se spuie că boierul își bate joc de lucrătorii lui, mai ales de un orb.</p>
<p>Poruncind, avu timp să-l privească, întâi din spate, apoi, când mișcarea învârtirii îl întoarse, și din față. I-a admirat pe rând șalele, șănțuite și turnate în mușchi de aramă șlefuită, spinarea lată cu oasele spetei ușor scoase în relief și întinse ca niște aripi ascunse în carnea încordată. În profil, a uimit-o triunghiul trunchiului, larg sus de toată lărgimea umărului, iar jos subțiat, sugrumat de îngustimea mijlocului, până în șoldul strâns lângă trup.</p>
<p>Apoi, când roata i-l aduse în față, crezu că pășește spre ea, cu pieptul aprins, una din statuile de mari zei sub care se oprise și visase îndelung în muzee.</p>
<p>Însoțitorii tăceau. Orbul nesinchisit se rotea înainte. Caliopi se smulse și plecă trufașă, poruncind pentru orb un adăpost și așternuturi curate.</p>
<p>Câteva zile nu s-a mai arătat prin grădină. Suzana nu-i aduse niciun zvon și nicio cleveteală. Lumea găsise firească purtarea stăpânei. Doar că orbul nu vrea bordei, nu primește așternuturile și a smuls blănița cu care i se căptușise lemnul pârghiei. Spunea că moliciunea îl împiedică la lucru.</p>
<p>— Spune-i boierului, făcu ea plictisită. Eu nu mă mai amestec printre sălbatici.</p>
<p>Însă Lagradora îi dete tot ei sarcina să aducă pe orb la ascultare.</p>
<p>— E ocrotitul tău, glumi el.</p>
<p>— Ba al matale, răspunse ea. Cine l-a oploșit la curte ? Vezi-ți de el.</p>
<p>Primi totuși să se coboare pentru ultima oară în grădină numai ca să-i facă voia. Altfel îi e silă, o obosește și n-o mai interesează grădina. Și a lăsat să treacă vremea.</p>
<h3 class="sigil_not_in_toc">*</h3>
<p>La următoarea întâlnire, Caliopi găsi pe orb îmbrăcat. Stăpâna își vestise vizita. La toate întrebările el a răspuns cu vorbă scurtă. A mulțumit pentru ce are și a refuzat din nou adaosele, bordei, așternuturi… N-avea nevoie.</p>
<p>De o semeție cuviincioasă și o tărie liniștită, cum se cuvine să fii cu boierii, el a întrecut așteptările femeii. Ascultându-l, ea l-a cercetat în tot felul. I-a văzut dinții albi, strălucitori, i-a simțit răsuflarea curată, s-a încredințat despre coama de păr cu inele mângâioase. Dar mai ales i-a cântărit inima cu adevărat cinstită, sufletul simplu și nevinovat, așteptarea lui statornică și credința neclintită în tămăduire. Minunate calități adaose la cele trupești. Asemenea oameni pot fi încordați, dacă te pricepi, pentru toate marile izbânzi ale patimii. Și își aminti de romanele citite.</p>
<p>A plecat mulțumită și nemulțumită totodată. Cu oarecari spaime în ea. Vechii demoni adormiți de înghețul iatacului<sup><a id="ancora10" href="#nota10">10</a></sup> lui Lagradora iar se dădeau acum tumba în carnea ei.</p>
<h3 class="sigil_not_in_toc">*</h3>
<p>Țara pășea pragul lui Cuptor. Din munte până la șes pământul gâfâia sub greutatea diafană a zădufului. Buzăul abia curgea răsfirat pe prunduri. Apele lui nu mai ajungeau să sature gurile roților și să ostoiască setea țarinilor.</p>
<p>Orbul trebuia să muncească îndoit. Căușele<sup><a id="ancora11" href="#nota11">11</a></sup> se umpleau pe jumătate cu nisip rânit de pe fundul iazului. Lumea toropită dormea afară goală. Boierii, sus, în cerdacul deschis. Dar, cum Lagradora pleca pentru câteva zile la Brăila, pofti pe Caliopi cu el. Femeia lenevoasă îl refuză.</p>
<p>— N-o să-ți fie urât ?</p>
<p>— Mă încui în iatac, răspunse ea…</p>
<p>Era singură. Suzana se ceruse acasă. Seara, sub ochii cămărășiței care-i ură somn bun, se închise din nou pradă insomniilor în iatacul înăbușitor.</p>
<p>Noaptea târziu, cineva se strecură nesimțit lângă orbul care adormise cu fața-n sus… îl privi, se lăsă în genunchi… Apoi se întinse alături și se lipi de el.</p>
<p>Zahei, pe jumătate trezit, se întoarse ca să-și înnoade la loc somnul. Dar îl împiedică ceva care-l strângea ușor. Pipăi… Un trup de femeie, două brațe care-l cuprinseră… Visa. Tot Mita, își spunea el. Și o mângâie cum făcea în vis.</p>
<p>De data asta, i se arăta aproape goală, numai într-o cămașă de borangic subțire. Și se miră. O știa din spusele lui Costea plină de rușine. Dar e numai vis. Și o mângâie iar. Femeia se ghemui în el, se zvârcoli, vru apoi să se dezlipească, să fugă. Repede însă se încordă și-l încolăci. Frigea toată și-i zvâcnea pieptul cu sânii țepeni de ațâțare. Pântecele îi pâlpâia aprins.</p>
<p>Orbul vru să vorbească. Gura dogorită a femeii se lipi strâns de a lui și îl împiedică să și-o deschidă. Și Mita se topi toată în el…</p>
<p>După ce furia dintâi fu potolită și fu domolită a doua și apoi a treia, ca într-o încăierare mânioasă, orbul vru iar să vorbească. Nu putu. O mână mică îi astupa, cu palma cărnoasă și mirositoare, gura.</p>
<p>„Să știi că fata e mută. De-aia mi-o dă mie bulgarul", se gândi orbul.</p>
<p>Se mulțumi atunci s-o întrebe în alt chip și să capete răspunsuri pe căi ocolite. Îi prinse capul în mâini. Era încununat de două coade groase pe care le desfăcu și le dete drumul peste grumaji. După pipăit și miros, părul e negru și mătăsos. Nu e Suzana! O visa uneori și pe asta… Este tot Mita, așa cum i-o zugrăvea Costea, cu șerpii părului negru înnodați cunună. Trecu la obrazul cu pielea moale și dulce, un obraz prelung, plin, cu nasul subțire, nările pâlpâitoare. Genele mari, învoalte și încovoiate în sus băteau gâdilitoare palma lui oprită asupra ochilor. Apoi alunecă la sâni unde poposi mai mult, coborî la pântecele rotund, se prelinse pe coapsele alungite până la gleznele subțiri, la picioarele mici strânse în niște conduri necunoscuți lui.</p>
<p>„Încălțăminte bulgărească", gândi Zahei.</p>
<p>Apoi palmele lui mângâiară șalele arcuite, care îi chemară brațele să le încolăcească.</p>
<p>Mita se arăta cu o pricepere în ale dragostei neobișnuită femeilor de rând, ceea ce iarăși îl neliniști. La mângâieri zbârnâia ca o coardă întinsă.</p>
<p>— Nu e Mita, își spuse el. Mita e abia o fetișcană…</p>
<p>Trecuse un ceas. Lipitoarea se îndură să se smulgă, culese haina căzută alături, se îmbrăcă și fugi. Orbul rămase buimăcit, ca un neom, până-n zori. La ziuă, mereu ca într-un vis, se pomeni învârtind roata de care era înlănțuit.</p>
<p>Când veni Costea, îl găsi schimbat, aiurit, întărâtat. Crezu că de zăpușeală.</p>
<p>— Mă Costeo, sări orbul la el, ai adus tu pe Mita aici ?</p>
<p>Bulgarul holbă ochii.</p>
<p>— Eu? Pe Mita aici? Ce ți se năzare?</p>
<p>— Mă, să spui drept. Cu mine să nu glumești, grăi grav orbul.</p>
<p>— Ai căpiat pesemne de zăduf. Bagă-ți capul în apă și ți-l răcorește, îl sfătui prietenul. Ori ai început iar să bei ?</p>
<p>Orbul se gândea.</p>
<p>— Mita e mută? întrebă el și repede întoarse urechea spre bulgar cum s-ar fi întors cu ochii, ca auzului să nu-i scape nici cea mai mică șovăială a răspunsului, dacă mințea. Costea râse.</p>
<p>— Ai să-i guști tu muțenia când îi intra în gura ei.</p>
<p>— Unde este Mita acum?</p>
<p>— Acolo, acasă. Îngrijește de ogradă și țese. Mergem noi la ea, când vine toamna. La ce s-o mai aduc aici ? Dar ce-i cu ea?</p>
<p>— Am visat-o, spuse orbul. Și nu mai scoase cuvânt.</p>
<h3 class="sigil_not_in_toc">*</h3>
<p>Trei nopți în șir, la același ceas, l-a bântuit tot mai nesățioasă femeia, lăsându-i o tulbureală ca un afund dulce și amar, din care nu se mai putea descleia. N-o mai întreba nimic. Ce nevoie să știe cine o fi? De unde vine? Orbenia îl împiedica să o poată afla vreodată de vreme ce ea își tăinuiește glasul, singurul lui mijloc s-o descopere. Simțea că el e numai jocul unei taine. Se supunea unei porunci de dincolo de el.</p>
<p>Clădise acum un cuibar de sulfină și levănțică unde să o primească. Dar în nopțile următoare nimeni nu se mai arătă.</p>
<h3 class="sigil_not_in_toc">*</h3>
<p>Orbul se zănătecise și nimeni nu știa ce are. Costea îl cerceta îngrijorat. Zahei nu mai vorbea, nu-i mai răspundea, ca și când nu l-ar mai fi cunoscut. Suzana se întorcea cu mâncarea neatinsă. O împăienjeneală ciudată se lăsase peste toată firea lui, atât de limpede până atunci.</p>
<p>Curând stelele miezului nopții i-o aduseră iar. Același trup lung, dulce la pipăit, același semn - o zmeură sub țâța stângă îndelung sărutată -, aceleași coapse mlădii<sup><a id="ancora12" href="#nota12">12</a></sup> cu puternică încolăcitură. Și aceeași muțenie.</p>
<p>În răgazul de după întâia furtunoasă ciocnire, orbul înălță capul. Auzul lui subțiat deslușea departe un pas ușor. Femeia se ridică îngrijorată ațintind urechile și prinse haina.</p>
<p>Se auzi un lătrat apropiat. Deodată, se ivi un câine care o descoperi, bucurându-se la ea cu un ușor chefnit. Ea puse repede mâna pe gura orbului șoptindu-i în ureche.</p>
<p>— Stai aici, orice s-ar întâmpla. Fă-te că dormi.</p>
<p>Apoi țâșni cu spaimă. Orbul o urmări cu auzul: fugea prin bălăriile înalte de pe mal. Alți pași, alergați, se apropiară și se afundară în urma ei. Zahei cunoștea pașii tuturor celor ce umblau în grădină și îi deosebea. Ai lui Costea - greoi cu bocanci. Ai caraulelor - cu opinci. Ai Suzanei și ai femeilor - mai ușori și mai săltați. Ăștia nu semănau cu niciunii.</p>
<p>N-a mai răbdat. S-a sculat în picioare și a ascultat o vreme. Pe urmă s-a urnit cât putea el de-a lungul malului, bâjbâind, ascultând, cercetând. Ar fi strigat-o. Se temea să nu-i facă mai rău. Și aștepta nehotărât. Murmura apa, șopteau frunzele, țârâiau greierii… El a frământat multă vreme malul în sus și-n jos, a călcat în picioare câteva brazde, a strivit un strat de legume. S-a împiedicat de ceva și s-a plecat. A dibuit o haină. Era haina în care venise înfășurată ea.</p>
<p>A luat-o și a dus-o la culcuș unde a ascuns-o sub straturile de buruieni. Zorii l-au găsit la roată. Ajunsese acolo cum trage vita la jugul obișnuit. Și porni să învârtească.</p>
<p>Prânzul trecu fără Suzana. În locul ei, glasuri schimbate, amenințătoare, se apropiau dinspre conac. Oameni mulți îl înconjurară.</p>
<p>— Oprește roata! porunci un glas.</p>
<p>— Cine ești tu? întrebă întărâtat orbul.</p>
<p>— Oprește, Zahei, îl îndemnă Costea. E domnul șef.</p>
<p>Roata se opri cu sughițuri și scârțâieli.</p>
<p>Orbul rămase liniștit. În adâncul său știa că vine dezlegarea.</p>
<p>— Legați-l, sună același glas poruncitor.</p>
<p>— Să nu vă apropiați, că vă sfărâm, amenință Zahei.</p>
<p>Și pârghia roții trosni în mâinile lui, prefăcută în groaznic ciomag.</p>
<p>— Lăsați-l, că e om ascultător. Mă pun eu chezaș pentru el. Nu-l cred vinovat, se amestecă bulgarul.</p>
<p>— Să meargă cu noi pentru cercetare și recunoaștere.</p>
<p>— Haide, Zahei, vino, îl îndemnă blând prietenul.</p>
<p>— Merg, dacă mă lasă slobod.</p>
<p>— Nu se poate, se răsti șeful.</p>
<p>— Atunci să poftească cine-o putea să puie mâna pe mine.</p>
<p>Și orbul învârti ciomagul.</p>
<p>— Îl duc eu de mână, se rugă Costea. Și răspund de el. Nu poate să fugă. Nu vedeți, e orb.</p>
<p>Șeful se învoi. Orbul pășea încet, cârmuit de prieten, și nu întreba ce este, ce vor cu el.</p>
<p>Coborâră sub mal într-un cot dosnic. Aici orbul auzi alte glasuri noi care-l întâmpinară și mai mânioase. Între ele deosebi glasul lui Lagradora.</p>
<p>— De ce nu l-ați pus în fiare ? strigă boierul.</p>
<p>Deodată, mâna lui Costea începu să tremure. Zvâcniturile ei trecură în orb și-l înfiorară.</p>
<p>— Ce e, Costea? întrebă.</p>
<p>— Grozăvenie, Zahei. Tu nu vezi ?</p>
<p>— Cum o să văz ?</p>
<p>— Așa e. M-am năucit de tot, se văita bulgarul. Mai bine că nu vezi.</p>
<p>Jos, întins pe nisip, zăcea leșul unei femei scos din apa scăzută și acoperit cu câteva crengi. Îl împinseră pe orb până lângă moartă.</p>
<p>— Dați frunzele la o parte, porunci șeful, ca și când orbul ar fi putut privi.</p>
<p>Pentru ceilalți se ivi Caliopi, în cămașa terfelită, lipită de trup, cu obrazul scofâlcit, cozile ude, dezmățate, numai cu un pantof într-un picior. La capul ei plângea Suzana și alunga din când în când cu o ramură muștele care o bâzâiau. Pe laturile gâtului moartei se întindeau niște pete mari, strivituri roșii-vinete pe alocuri negre.</p>
<p>— O cunoști ? se răsti șeful.</p>
<p>Orbul nu se dumirea.</p>
<p>— Hei, nu răspunzi ?</p>
<p>— Răspunde, îl rugă Costea.</p>
<p>— Ce?</p>
<p>— O cunoști ? repetă șeful.</p>
<p>— Pe cine ?</p>
<p>— Ha, faci pe prostul? Pe moartă.</p>
<p>— Care moartă? Și orbul se dete un pas îndărăt.</p>
<p>— A, ți-e frică acum și dai înapoi ?</p>
<p>— Nu vede, încercă bulgarul să-l lămurească.</p>
<p>— Tu să taci. Îi fi fost și tu părtaș la crimă? Cum ai ucis-o? se-ntoarse el la orb.</p>
<p>— Eu n-am ucis pe nimeni.</p>
<p>— Dar astă-noapte ce-ai făcut?</p>
<p>— Am dormit.</p>
<p>— Ce atâta vorbă, țipă Lagradora. Ați găsit doar urmele lui pe mal, cum a târât-o și a zvârlit-o.</p>
<p>— N-am târât pe nimeni. M-am târât eu singur.</p>
<p>— De ce ?</p>
<p>Orbul tăcea.</p>
<p>— Dar haina moartei ce căuta ascunsă în pătulul tău? Recunoști că ți-ai strâns de gât stăpâna?</p>
<p>Zahei se cutremură tot. Înțelegerea îi spintecă, fulger, mintea.</p>
<p>— Ai prins-o seara când se plimba singură în grădină și ai gâtuit-o… Urmele deștelor ți-au rămas în grumazul ei, martore. Degeaba tăgăduiești. Mărturisește mai bine.</p>
<p>— Mărturisesc dacă mă lăsați s-o pipăi, se hotărî deodată Zahei. Eu nu văz. N-am alt chip s-o cunosc. Dacă e ea, vă spui tot…</p>
<p>Șeful schimbă câteva priviri cu Lagradora, care primi.</p>
<p>— Ai voie, apropie-te, grăi jandarmul.</p>
<p>— Du-mă lângă ea, Costeo.</p>
<p>Bulgarul îl împinse binișor până ce orbul atinse cu vârful picioarelor goale trupul rece. Îngenunchie, pipăi capul cu păr negru și coade lungi, mângâie obrazul prelung cu gene mari înmuiate ca de plâns. Și repede alunecă palma sub sânul stâng, unde căută zmeura îndelung sărutată. Era acolo. Nu-i mai trebuia altceva.</p>
<p>— Eu am ucis-o, spuse tare, și se ridică.</p>
<p>— Cum ai săvârșit omorul?</p>
<p>— Așa cum ați găsit voi cu cale că am făcut.</p>
<p>— Ai strâns-o de gât ?</p>
<p>— Da.</p>
<p>— Pentru ce ?</p>
<p>Orbul și-a încleștat fălcile și a tăcut.</p>
<p>— A știut că are giuvaericale asupra ei, auzi el glasul lui Lagradora.</p>
<p>Orbul fu gata să protesteze, dar își luă seama. La ce folos? Femeia trebuia ascunsă, apărată până la capăt.</p>
<p>— Caliopi umbla totdeauna cu broșe, brățări și inele, declară boierul.</p>
<p>— Unde sunt acum? întrebă șeful, luând note.</p>
<p>— Ieri, când am plecat, am lăsat-o gătită cu toate.</p>
<p>Și Lagradora povesti cum a dormit noaptea în oraș, cum dimineața, când s-a întors, n-a găsit pe cocoana nici în casă, nici prin curte. Slugile nu știau nimic. A căutat-o în grădină unde avea obicei să se plimbe și să aleagă trufandale pentru masă. Grădinarul n-o văzuse.</p>
<p>Atunci s-a gândit la ceva rău, la o întâmplare nenorocită și a chemat câinele, un copoi deștept, care își iubea stăpâna. L-a pus pe urmele ei. Câinele l-a adus aici pe prund, unde a găsit-o strânsă de gât și jăfuită.</p>
<p>Boierul povestea înecat în lacrimi.</p>
<p>Ancheta urmă nemiloasă în fața orbului înlemnit locului.</p>
<p>Costea, întrebat, răspunse că n-a văzut nici seara, nici dimineața pe stăpână. A auzit lătrat de câine, dar după miezul nopții. A stat liniștit, căci a cunoscut că e câinele boierului.</p>
<p>Orbul începu să gâfâie. Lagradora fusese.</p>
<p>— Și cine era cu câinele ? întrebă șeful.</p>
<p>— Nu știu. Am crezut că boierul, spuse Costea.</p>
<p>— Avea obicei să inspecteze grădina noaptea?</p>
<p>— Nu.</p>
<p>— Păi, atunci ?</p>
<p>— Nu și-a dat seama că a auzit lătratul, se amestecă Lagradora. Era buimac de somn. Câinele însoțise seara pe stăpână. L-a alungat apoi ucigașul.</p>
<p>— Eu nu dorm seara. Nici noaptea, crâcni bulgarul.</p>
<p>Dar Lagradora îl trăsni c-o privire care-l împietri.</p>
<p>Fură chemați pândarii de noapte: nu văzuseră, n-auziseră nimic.</p>
<p>— Nu mai este nevoie de nici o cercetare, domnule șef, o tăie scurt boierul. Vinovatul și-a mărturisit nesilit crima. De-acum rămâne să-l dați pe mâna justiției. Vă rog să poftiți la conac, vă așteaptă masa.</p>
<p>— N-a răspuns la întrebarea din urmă, se rățoi șeful și se întoarse spre orb.</p>
<p>— Hai, pentru ce ai omorât-o, mă? Mărturisește aici în fața oamenilor!</p>
<p>Și sta gata cu condeiul în vânt, să scrie.</p>
<p>Orbul chibzui… Un val amar îl înecă.</p>
<p>— Hai, spune…</p>
<p>— Ca să mă răzbun pe boier. Și se ridică dârz și întreg.</p>
<p>— Ce ți-a făcut?</p>
<p>— Nu pot să spui altora.</p>
<p>— Spune-mi mie.</p>
<p>— Numa lui bărbat-su vreau să-i șoptesc ceva la ureche. Unde este ? Duceți-mă la el. Și se încordă. Sau măcar să vie el puțin lângă mine.</p>
<p>— Nu-ți îngădui, răcni Lagradora, dându-se de-a-ndărătelea.</p>
<p>— Costeo, arată-mi încotro să-l aflu.</p>
<p>Și glasul orbului avu un scrâșnet.</p>
<p>— Stai liniștit, îl certă bulgarul. Îți faci mai rău așa.</p>
<p>— Puneți-l în cătușe, zbieră Lagradora, în cătușe…</p>
<p>Și glasul lui se depărta.</p>
<p>— A, fugi, lișcotă<sup><a id="ancora13" href="#nota13">13</a></sup>… Dar tot te găsesc să te sugrum și pe tine…</p>
<p>Și orbul se năpusti în gloata de oameni, care se risipi spăimântată. Dar se împiedecă de moartă și căzu peste ea. Cadavrul îl primi cu un geamăt. Sub greutatea lui, aerul din pieptul umflat zbucni zguduind trupul țeapăn, care își mișca brațele înălțându-le ușor, parcă să-l primească.</p>
<p>— Săriți! Legați-l, urlară într-un glas boierul și șeful de jandarmi.</p>
<p>O clipă. Și orbul fu iar în picioare. Învârtejindu-și în toate părțile brațele, gata să lovească, să apuce, să facă fărâme orice ar înhăța, Zahei înjura, spumega, se aținea cu palmele gata deschise.</p>
<p>Îl găsiseră năbădăile lui cele mari. Oamenii făceau în jurul lui un cerc larg, gata să-l rupă la cea dintâi înaintare a turbatului.</p>
<p>Lagradora își pipăi buzunarul din spate al pantalonilor. N-avea revolverul la el. Orbul făcu o mișcare ca și cum ar fi vrut iar să se repează.</p>
<p>— Trage, domnule, strigă boierul către șef, suntem în legitimă apărare.</p>
<p>Ăsta își săltă arma de pe umăr.</p>
<p>— Stați, nu e nevoie, îl opri un jandarm. Am eu leac pentru el. Am domolit armăsari de șapte ori mai îndrăciți.</p>
<p>Orbul auzi și se opri, înțepenit strașnic pe picioarele ușor lăbărțate. Și așteptă gata de apărare.</p>
<p>Jandarmul se depărtă puțin și alese o frânghie lungă din cele aduse de oameni. O încercă: era trainică. Și îi făcu un ochi la capăt. Alese apoi un om mai îndrăzneț, îl dăscăli încet să n-auză orbul și-i puse un drug<sup><a id="ancora14" href="#nota14">14</a></sup> în mâini. Zahei simțea că i se pregătește ceva și se aținea încordat din toate laturile, cu gura căscată ca să auză și mai bine orice mișcare din jur.</p>
<p>Deodată, jandarmul învârti arcanul și-l repezi drept deasupra orbului. Lațul, bine țintit, alunecă pe cap, se opri pe umeri și, dintr-o smucitură, se strânse pe grumaz. Alți trei-patru săriră și traseră.</p>
<p>Zahei se clătină cu ochii lui orbi ieșiți din cap. Cu cât se înțepenea încordându-se înapoi, cu atât nodul se strângea mai tare.</p>
<p>Totuși, izbuti să apuce frânghia întinsă și, cu o sforțare uriașă, începu să târască spre el ciorchinul de oameni agățat de celălalt capăt.</p>
<p>În acea clipă, omul cu drugul se apropie pe la spate și-l plesni cu toată puterea peste încheieturile genunchilor care tremurară și se îndoiră.</p>
<p>Sub o nouă lovitură, orbul se prăbuși tot, ca un trunchi doborât, sugrumat de odgonul<sup><a id="ancora15" href="#nota15">15</a></sup> de care se aninaseră și trăgeau acum toți.</p>
<p>Și căzu lângă leșul în preajma căruia se bătuse.</p>
<p>Tăbărâți ca furnicile pe-un cărăbuș răsturnat de vânt, îl apucară de mâini, de picioare, de pulpe, de grumazul sugrumat și-l legară cu zece frânghii, butuc.</p>
<p>Orbul se înăbușea. Capul i se învinețise și se umflase, limba îi atârna neagră din gura plină de spume roșii.</p>
<p>Abia atunci s-au gândit să-i scoată lațul de pe gât.</p>
<h3 class="sigil_not_in_toc">*</h3>
<p>La jurați învinuirea a fost strălucită. Procurorul a reconstituit bestiala crimă cu pasiunea cu care ar fi scris un roman de senzație, în cele mai mici amănunte. Ascultându-l, ți se părea că ești acolo și vezi aievea pe orb sugrumându-și victima.</p>
<p>Sala fremăta. Zahei, urmărind glasul sonor al magistratului, auzea lătratul câinelui, pașii alergați ai boierului, șoapta spăimântată a femeii - și apoi toată desfășurarea dramei petrecută dincolo de auzul lui.</p>
<p>Dar de aici înainte nu mai auzea. I se deschideau ochii… Vedea… Urmărea cu privirile lui, juruite beznei, tot ce se întâmplase acolo, pe prund, în inima neagră a nopții. Procurorul spunea adevărul… Vedea și el oricât de orb: un om își încleștase mâinile în beregata unei femei, care, horcăind, se lăsa tot mai moale și se scufunda în apă cu un plescăit ușor.</p>
<p>Și el, Zahei, privea neputincios…</p>
<p>Președintele ceru să-și spuie și orbul, cel din urmă, cuvântul… Jurații așteptau. Dar el tăcu.</p>
<p>Judecata, îngăduitoare pentru orbenia lui, îl osândi la cincisprezece ani de ocnă.</p>
<br /><br />
<p><a id="nota1" href="#ancora1">1</a> <b>BUTUCĂNÓS, -OÁSĂ,</b> <i>butucănoși, -oase,</i> <abbr>adj.</abbr> Gros, grosolan, necioplit; butucos. – <b>Butuc</b> + <abbr>suf.</abbr> <i>-ănos.</i></p>
<p><a id="nota2" href="#ancora2">2</a> <b>ȘUI<sup>1</sup>, ȘÚIE,</b> <i>șui, șuie,</i> <abbr>adj.</abbr> (<abbr>Reg.</abbr> și <abbr>fam.</abbr>) Subțire; zvelt; mlădios. – <abbr>Et. nec.</abbr></p>
<p><a id="nota3" href="#ancora3">3</a> <b>PRĂSÍ,</b> <i>prăsesc,</i> <abbr>vb.</abbr> IV. <b>1.</b> <abbr>Refl.</abbr> (Despre animale) A face pui; a se reproduce, a se înmulți. ♦ <abbr>Tranz.</abbr> A crește animale, a face să se înmulțească. ♦ <abbr>Tranz.</abbr> <abbr>Fig.</abbr> (<abbr>Fam.</abbr>) A aduna, a economisi bani, a-și spori banii adunați. <b>2.</b> <abbr>Tranz.</abbr> A semăna, a îngriji și a răspândi cultura unei plante; a îngriji plantele ca să crească și să se înmulțească. ♦ <abbr>Refl.</abbr> (Despre plante) A se înmulți, a se extinde (spontan sau prin cultivare) pe un anumit teritoriu. – Din <abbr>bg.</abbr> <b>prasja se,</b> <abbr>sb.</abbr> <b>prasiti se.</b></p>
<p><a id="nota4" href="#ancora4">4</a> <b>PANÉR,</b> <i>panere,</i> <abbr>s. n.</abbr> Obiect făcut dintr-o împletitură de nuiele, de foi de papură, de rafie etc., de obicei mai mic decât coșul, în care se transportă sau se păstrează diverse obiecte (alimente). – Din <abbr>ngr.</abbr> <b>panéri.</b></p>
<p><a id="nota5" href="#ancora5">5</a> <b>ÎNVÓLT, ÎNVOÁLTĂ,</b> <i>învolți, învoalte,</i> <abbr>adj.</abbr> (Rar) <b>1.</b> (Despre flori) Cu petale multe și dese; bătut<sup>2</sup>, înfoiat, bogat. ♦ (Despre păr, pene, coamă) Des, îmbelșugat, bogat. <b>2.</b> Rotunjit, plin, umflat, înfoiat. [<abbr>Var.</abbr>: (<abbr>înv.</abbr>) <b>învóltă</b> <abbr>adj.</abbr>] – <abbr>Lat.</abbr> <b>*invol(u)tus</b> (&lt; <i>involvere).</i></p>
<p><a id="nota6" href="#ancora6">6</a> <b>CĂMĂRĂȘÍȚĂ,</b> <i>cămărășițe,</i> <abbr>s. f.</abbr> <b>1.</b> Soția cămărașului. <b>2.</b> (Rar) Îngrijitoare a cămării; chelăriță, menajeră. – <b>Cămăraș</b> + <abbr>suf.</abbr> <i>-iță.</i></p>
<p><a id="nota7" href="#ancora7">7</a> <b>SCÂLCIÁ,</b> <i>scâlciez,</i> <abbr>vb.</abbr> I. <b>1.</b> <abbr>Tranz.</abbr> și <abbr>refl.</abbr> A (i se) toci încălțămintea (într-o parte); a (se) deforma. <b>2.</b> <abbr>Tranz.</abbr> <abbr>Fig.</abbr> A pronunța incorect cuvintele; a schimonosi, a poci. [<abbr>Pr.</abbr>: <i>-ci-a</i>] – <abbr>Et. nec.</abbr></p>
<p><a id="nota8" href="#ancora8">8</a> <b>PĂTÚL<sup>1</sup>,</b> <i>pătule,</i> <abbr>s. n.</abbr> <b>1.</b> Construcție cu pereții din șipci, din nuiele împletite etc., ridicată pe un postament la mică înălțime deasupra solului, care servește la păstrarea porumbului (în știuleți); <i><abbr>p. gener.</abbr></i> hambar pentru cereale. <b>2.</b> (<abbr>Pop.</abbr>) Coteț (construit pe pari sau într-un copac) pentru păsările de curte; coteț pentru porumbei. <b>3.</b> (<abbr>Pop.</abbr>) Culcuș improvizat din frunze, din paie, din fân etc., care servește pentru dormit; <i><abbr>p. ext.</abbr></i> pat rudimentar (și mic). <b>4.</b> Un fel de podeț așezat pe pari la suprafața apei, de pe care se pescuiește. <b>5.</b> Pătuiac. <b>6.</b> Platformă înaltă construită pe stâlpi sau în copaci, care servește ca loc de observație (pentru paznici, pentru vânători etc.). – <abbr>Cf.</abbr> <abbr>lat.</abbr> <span>*patubulum</span> (= patibulum).</p>
<p><a id="nota9" href="#ancora9">9</a> CARAÚLĂ, caraule, s. f. 1. Pază, gardă, strajă. 2. Om care face de pază; santinelă, caraulaș. – Din bg. karaul, ngr. karaúli.</p>
<p><a id="nota10" href="#ancora10">10</a> <b>IATÁC,</b> <i>iatacuri,</i> <abbr>s. n.</abbr> <b>1.</b> (<abbr>Înv.</abbr> și <abbr>reg.</abbr>) Cameră (mică) de culcare; dormitor, budoar. <b>2.</b> (<abbr>Înv.</abbr>) Pat. [<abbr>Var.</abbr>: <b>ietác</b> <abbr>s. n.</abbr>] – Din <abbr>tc.</abbr> <b>yatak.</b></p>
<p><a id="nota11" href="#ancora11">11</a> <b>CĂÚȘ,</b> <i>căușe,</i> <abbr>s. n.</abbr> <b>1.</b> Vas de lemn în formă de cupă sau de lingură mare, folosit pentru a lua apă, făină, grăunțe etc.; cauc; <i><abbr>p. ext.</abbr></i> nume dat unor unelte care au această formă. ◊ <abbr>Expr.</abbr> <i>A face mâna căuș</i> = a da mâinii forma unui recipient, apropiind degetele și adâncind palma. ♦ Cantitatea de apă, făină, grăunțe etc. care intră într-un căuș (<b>1</b>). <b>2.</b> Lingură mare de lemn cu care se toarnă vinul din pritoacă în cadă. <b>3.</b> Lingură de formă specială folosită la prepararea brânzeturilor, cu care se scoate, se așază și se amestecă coagulul. <b>4.</b> Lingură de tablă sau de lemn cu ajutorul căreia se scoate apa din barcă. <b>5.</b> Piesă din tablă folosită pentru legarea cablului de foraj de un ax sau a două cabluri între ele. <b>6.</b> Cancioc. <b>7.</b> (<abbr>Mar.</abbr>) Bazin mic într-un port, pentru ambarcațiuni. – <abbr>Lat.</abbr> <b>*cau</b> (&lt; <i>cavus)</i> + <abbr>suf.</abbr> <i>-uș.</i></p>
<p><a id="nota12" href="#ancora12">12</a> <b>MLĂDIÁ,</b> <i>mlădiez,</i> <abbr>vb.</abbr> I. <b>1.</b> <abbr>Refl.</abbr> și <abbr>tranz.</abbr> A (se) înclina, a (se) îndoi (ușor); a (se) legăna (ușor) într-o parte și în alta. <b>2.</b> <abbr>Tranz.</abbr> și <abbr>refl.</abbr> <abbr>Fig.</abbr> A (se) modula. <i>Mlădiez vocea.</i> <b>3.</b> <abbr>Refl.</abbr> <abbr>Fig.</abbr> A se adapta unei situații, a deveni conciliant, maleabil; a se supune. [<abbr>Pr.</abbr>: <i>-di-a.</i> – <abbr>Prez. ind.</abbr> și: <i>mlắdii</i>] – Din <b>mlădiu.</b></p>
<p><a id="nota13" href="#ancora13">13</a> <b>lișcótă</b> s.f. (reg.) <b>1.</b> copil neastâmpărat. <b>2.</b> liotă, ceată de copii zgomotoși.</p>
<p><a id="nota14" href="#ancora14">14</a> <b>DRUG,</b> (<b>1, 2</b>) <i>drugi,</i> <abbr>s. m.</abbr>, (<b>3</b>) <i>druguri,</i> <abbr>s. n.</abbr> <b>1.</b> <abbr>S. m.</abbr> Bară de fier sau de lemn având diverse întrebuințări (în lucrări de construcții). ♦ (<abbr>Înv.</abbr>) Lingou. <b>2.</b> <abbr>S. m.</abbr> Fiecare dintre cele două lemne groase, sprijinite pe câte două picioare, care alcătuiesc patul sau corpul războiului de țesut manual. <b>3.</b> <abbr>S. n.</abbr> Punct de broderie asemănător cu festonul, prin care se obțin pe cusătură linii (dese și) pline. – Din <abbr>sb.</abbr> <b>drug.</b></p>
<p><a id="nota15" href="#ancora15">15</a> <b>ODGÓN,</b> <i>odgoane,</i> <abbr>s. n.</abbr> Funie groasă și lungă, îmbibată, de obicei, cu gudron și folosită în marină, la pescuit, în transporturi etc.; cablu, parâmă, pălămar<sup>2</sup>; <i><abbr>p. gener.</abbr></i> orice funie groasă. [<abbr>Var.</abbr>: <b>otgón</b> <abbr>s. n.</abbr>] – <abbr>Et. nec.</abbr></p>
</body>
</html>